N'o xardin unha noite sentada
        Ó refrexo d'o branco luar,
Unha nena choraba sin trégolas
Os desdés d'un ingrato galan.
        Y-a coitada entre queixas decia:
        «Xa n' o mundo non teño ninguén,
        Vou morrer e non ven os meus ollos
Os olliños d'o meu doce ben.»

        Os seus ecos de malenconía
        Camiñaban n'as alas d'o vento,
              Y-o lamento
              Repetía:
«Vou morrer e non vén o meu ben!»

        Lonxe d'éla de pé sobr 'a popa
D'un aleve negreiro vapor,

Emigrado, camiño d' América
Vay o probe, infelís amador.

        Y-o mirar as xentís anduriñas
Car' á terra que deixa cruzar:
        «¡Quén pudera dar volta, pensaba,
Quén pudera con vosco voar!...»

        Mais as aves y-o buque fuxían
Sin ouir seus amargos lamentos;
              Sólo os ventos
              Repetían:
«¡Quén pudera con vosco voar!»

        Noites craras, d'aromas e lua,
Desde enton ¡qué tristeza en vos hay
Pr'os que viron chorar unha nena,
Pr'os que viron un barco marchar!...

        D'un amor celestial, verdadeiro,
Quedóu sólo, de bágoas á proba,
              Unha coba
              N'un outeiro
Y-on cadavre n'o fondo d'o mar.
