A VIRXE D'O CRISTAL

LÊNDA

Rapazas de Vilanova,  
Ben vos podedes gabar;  
Que non hay Virxe n'o mundo  
Com' a VIRXE D'O CRISTAL.  
(Cantar d'o povo)

Almas ardentes pr'a chorar nacidas  
Unha cencia que Dios non quixo darvos;  
Volvoretas xentís, esparexidas  
Arredor d'unha lus q' ha de queimarvos;  
Almas cheas de duda, de fé espidas;  
D'unha eterna inorancia eternos parvos;  
Vermes envoltos n'o monton aceso  
D' ósos de mortos, que chamás progreso:

Paráde un pouquichiñ' o fatigoso  
Paso, en que vades á rodar sin tino,  
E non ó vento dedes, enganoso,  
A balbucente vos d'un pelegrino,  
Sombra d'un sol que nace esprendoroso,  
Póla esgallada de xigante pino,  
Recordo vivo d'unha idá pasada  
Entr' o polvo d'os tempos enterrada.

A vos amiga q' hastra vós s' astreve  
É de xente de paz. Eu sonvos ave  
De pio morosiño y-áas de neve,  
Que só aniñar n'os campanarios sabe.  
Dend' éles colle lus, dend' éles bebe  
O incenso en ondas que rubíu d'a nave,  
E cando cay esborrallada a torre  
Mirra as aliñas, e piando morre.

Cando teñades esta vos ouido,  
Cal éco de fantástica vïola,  
Xa esta sombra terá desparecido,  
Cinza solo quizáis será esta póla:  
Estonces, que tral' último queixido,  
Solo será un cadavre esta ave tola,  
AImas, volved' ó voso afan, voade,  
Buscand' o fin d'a cega humanidade!

¡Eu non podo seguirvos! Si amo tanto  
O progreso y-a lus, ¿por qué n'a frente  
Grabado hey de levar o desencanto  
D'esta doc' ilusion q' o peito sente?  
¿Por qué, cando profétecos levanto  
Ó porvir os meus ollos, tristemente,

Firem' a sen remordemento xordo,  
E d'os pasados tempos me recordo?

Medroña queixa espállase n'o vento  
Por cibdades e vilas á redonda,  
Qu' inda zoa con tanto sentimento  
Como n'a praya cando toupa a onda.  
Ese triste queixido, ese lamento,  
D' alguen vos say que sôfre pena fonda...  
É o pasado que morre! A lira dayme,  
E si canto ése morto... perdonayme.

Sí, eu cántovol-a vida n'o pasado;  
Qu' outros canten a vida n'o futuro:  
Eu d'un tesouro sey qu' está olvidado,  
E pr'a sacal-o á lus a terra furo.  
S'o tempo é sempr' o mesmo, y-agarrado  
Vai o presente ó que pasou, seguro,  
Pódia ser, ben n'a vila, ben n'aldea,  
Q' útil pr'a moitos o meu canto sea.

I

Preto d'a cibdá d' Ourense,  
Camiño de Celanova,  
Ond' é máis tépedo o vento  
Q'a terra galleg' azouta,  
D'un círcolo de montanas  
N'a faldra, sempre verdosa,  
Esténdes' un val frorido,  
Cuberto d' herbas cheirosas,  
Piñeirales y-arboredos  
Ricos de frutas e sombra.  
Alí, pol-a primaveyra,

Dispois de saír d' escola,  
Van os rapaces buscar  
Freixós pra comer y-apóutigas;  
Y-as nenas, máis delicadas,  
E non com' éles golosas,  
Topan alí os caraveles  
Con q' os cabelos adornan,  
E fan, con espriego e néveda,  
Ramiños que logo esfollan.

D'este val n'o medio e medio,  
Entr' edras e musgo envoltas,  
Ergue as torres un castelo,  
Feito alá n' eras remotas  
De pedra de sillería,  
Cáxeque c'o tempo roxa.  
Com' est' antigo edificio  
Outro non hay segun contas;  
Pois diz que foi levantado  
Por unha Princesa moura,  
Déndesd' a posta d' o sol  
Hastr' a saída d' aurora;  
E ind hay vellos que aseguran,  
E pódia que certo fora,  
Que debaixo d'os cementos  
Q' os altos muros soportan,  
Deixóu a moura Princesa  
Pr'a que quen s' astreva, morra,  
Sobr' unha trabe en quilibrio  
Duas cántaras q' asombran:  
Unha d' alquitran hinchida  
Y-outra de moedas e xoyas.  
De sorte, que quen quixere

Coller a q' ouro atesoura,  
Creba unha cántara e morre  
Feito carbon baixo a outra,  
Quedándos' ó mesmo tempo  
Sin o santo y-a limosna.

A caron d' este castelo  
Agarimadiñas todas,  
Ou pol-a veiga ceibadas  
Como bandada de pombas,  
As retelladas troneiras  
Abertas ó sol q' as doura,  
Alcóntrans' as brancas casas  
D'a vila de Vilanova.

Vilanova d'os Infantes  
É vila de grande sona:  
N' hay zapateiros n'o mundo  
Que batan millol-a sola;  
Non se cocen en ningures  
Petadas qu' aquí non cozan,  
E d' aquí sán pr' os teares  
As millores mazarocas.  
Aquí está a gracia d' os homes  
Y-a fror y-a nata d' as mozas;  
En fin, sólo aquí naceron  
Sólo aquí, Martiño e Rosa.

II

Alá poI-o ano de gracia  
De mil seiscentos e trinta,  
Era dôno d'o castelo

Qu' en Vilanova se ve inda,  
Don Xácome Mazcareñas,  
Señor de catorce vilas.  
Home de fárragos vellos,  
N'a corte do Rey vivia,  
Pois gallego como hay moitos  
Dáballe noxo Galicia.  
Sólo d' éla s' acordaba,  
S' algunha ves o faguia,  
Pra cobrar rendas e foros  
Sin aviso e por xusticia.

Por estas falcatruadas  
Todos olleira lle tiñan,  
E cando car' á Madril,  
Alá pol-o vrau, saían  
En carros acugulados  
Diñeiro, gráus e fariñas,  
Os probes d' os levadores  
Que n' aqueles carros vian  
Irse as mizquiñas ganancias  
Con que seus fillos mantiñan,  
De traballar eslombados,  
Mentres os carretos s' iban,  
Quedaban pra si dicindo  
«¡Que de soliman che sirvan!»

Entr' a baixa servidume  
Que don Xácome mantiña  
Pra que lle coide d' os eidos,  
D' os bés e d' as regalías,  
Estaban Martiño e Rosa:  
Él pra faguer as vendimas,

Pr'as sachas e pr'as decotas  
D' os xardis, ortas e quintas,  
Y-éla pra gardar o gando  
N' as carballeiras veciñas.

D' os dous solasmentes Rosa  
Dentr' o castelo vivia,  
Martiño tiña vint' anos  
E Rosa dazaseis tiña,  
Él era un mozo arrogante,  
Y-éla un feitizo de linda;  
Nunca tiveran amores,  
Y-anque por éla bebía  
Os ventos Xan de Ventraces,  
Rosiña tomába-o á risa.

Hórfos antrambos á dous,  
Sin amparo n' esta vida,  
Servindo os dous ó mesm' amo  
Topáronse certo día.  
D' estonces, Martiño e Rosa  
Sentiron a alma ferida,  
Equizáis que se morreran  
de mal de malencolía,  
S' unha mañá non quedaran  
Nóivos ó sair d' a misa.

III

Moito deben de quererse  
Os criados de Mazcareñas,  
Moito deben de quererse  
Cando tanto parrafean.

Todal-as noites sentados  
N' un grande poyo de pedra  
Están parolando sólos  
Ó pé d'o castelo él y-éla.

Mentira ou verdade, il corre  
Déndesd' a vila hastr' a aldea,  
Que pra n' outono casárense  
Teñen a roupa xa feita;  
Pero hay quen xura e perxura,  
(Nunca faltan malas lénguas)  
Que d' eica q' os namorados  
Sallan xuntados d'a igrexa,  
Han de pasar moitas cousas  
Y-han de nacer moitas herbas...

Mala cousa é n'este mundo  
A condenada d'a envexa,  
Mais non van descamiñados  
Os q' o casamento negan:  
Pois unha noite de lua,  
Noite caladiña e fresca  
D'o mes de Santiago, cando  
Todas son frores as veigas,  
Todo é aromas o campo  
E doce músic' a terra,  
N'a praza de Vilanova,  
D'o castelo ond' á cancela,  
Martiño e Rosa falaban  
De semellante maneira:

—Martiño, ¿qué diaño  
Tés oxe? Non falas?

Pr' estar com' o moucho  
Viñeche d'a sacha?  
Si cando te fuches  
Noxado, n' estabas,  
¿Qué fréma trouxeche  
D'o monte pr'a casa?...  
¿Picout' unha cobra?  
¿Guindóut' unba galla?  
¿Saíronch' os lobos?  
¿Botáronch' a fada?...  
Respunde, Martiño,  
Qué tés, que te calas?  
—Non sey cómo t' oyo  
Garduña eslavada;  
Non sey cómo t' oyo  
Y-estóume con calma!  
¿Qué teño! ¿Qué teño  
Pergúntasme, maula?...  
¡Que teño! Direicho...  
Pois... ¡téñoche lástema!  
¡Treidora!  
—¡Dios mio!  
—Fiay de rapazas  
Que din que vos queren...  
¡Fiay de palabras!...  
—¡Martiño!  
—¡O Martíio  
N' impórtall' á nadia!...  
—¿Per' home, toleas?  
¡Asús, qué disgracia!  
¡Veciños!...  
—¡Non berres!  
¡Non berres... e cala!

—Per' home, si cousas  
Me dís que m' espantan...  
¡Si mesmo das medo!  
¡Si os ollos che saltan!  
Martiño, ven, séntate.  
Sosega, descansa;  
Eu nada che figuen  
Pr'o mal que me tratas.  
Soliña n'o mundo,  
De nadia mirada,  
¡Faltábam' agora  
Que tí me deixaras!  
Pois eu ben te quero...  
Por eso non marra!...

—Tí queresme moito...  
Rosiña... rosada...  
Tí queresme moito  
Tí dícelo... e basta.  
O mesmo dixeches  
A Pedro Balada,  
Y-á Xan de Ventraces  
Y-ó amo d'a casa,  
Cand' hay ano e medio  
Veu ver a labranza...  
¡Que nunca él viñera!  
¡Que nunca él chegara!  
—¡Santísimo Cristo  
D' Ourense me vaIla!...  
—Pra qu' hoxe t' axude  
Xa é tarde, rapaza.  
Y-eu, tolo, quería,  
Y-eu, tolo, pensaba  
Casarme contigo...

¡Miniña d'a casta!...  
—Martiño, anque probe,  
Faltar non me faltas.  
¡Pois coida o que pensas!  
¡Pois coida o que falas!  
Pra bulra, xa abondan  
Seis meses de palra...  
¿Qué Xan, nin qué Pedro?  
¿Tí seique tés gana?...  
No, pois... Esmiólame  
C'o rabo d'a sacha,  
Mais déixam' a honra  
Qu' é cousa sagrada!  
¡Ay! Tí andas, Martiño,  
Con malas compañas;  
Tí xúntast' agora  
Con xente malvada.  
E crés esas lenguas  
Peores q' a rabia!  
Fas ben, xa que podes.  
Dend' hoxe n' hay nada  
De canto pr'a boda  
Decirche esperaba...  
Tocant' á limpeza,  
¿E pois qué pensabas?  
Cristal nunca viche  
Qu' á miña egualara!  
—¡Rosiña!...  
—¡A Rosiña  
N' impórtall' a nadia!...  
Y-adios! S' autra queres...  
Porveito che faga.—

D'esta sorte marmurando  
Rosa, d' esconsolo chea,  
Facendo como que ría  
Entróu n'o castelo á présa;  
Pero anque fay que fagamos  
Pra que se lle non coneza,  
Ela vay limpand' os ollos  
Mentres que rube a escaleira.

N'a porta, com' unha estauta,  
Martiño mórdes' a lengoa,  
Y-anque tose y-asubía  
Como quen non sente penas,  
Unha d'a boca lle say  
Y-outra n'o corpo lle queda...

Cando por fin, acordando  
Pensóu n'o que lle arrodea,  
Dixo, falando consigo:  
«Ou mente Xan, ou ment' ela.»  
E logo, tirando ó chau  
Desesperado a monteira,  
Añidiu: «No, pois... si Rosa  
Ten d'o cristal a pureza,  
¡Xur' á Dios, Xan de Ventraces,  
Que ch' hey d' arrincal' a lengoa!»

IV

Namentres, ¡coitadiña! a nena namorada,  
De pena esmorecida, chorando á fio está;

Mais vive d'o castelo n'a cámar' aleixada  
E nadia d'os seus ma les se compadecerá.

¡Mirayna! PoI-o lombo caíndoll' o cabelo.  
Os ollos arrasados, partido o corazon,  
Metéuse n'o seu carto, pechóu c'o taravelo  
Y-está ¡miña cousiña! xem endo n 'un rincon.

D' alcoba en q' éla dorme pol-alta lumieira,  
D' albahacas tapizada, mapolas y-alelís,  
Esbara o branco rayo d'a lua pracenteira  
Y-o recendent' aroma d'a campesina bris.

D' alí, Rosiña escoita o burbullar d'o rio  
Que d'o castelo preto dend' us penedos cay,  
D'os páxaros d 'a noite o resonante pio  
Y-a música q' o vento n 'as alboredas fay.

Mais tén tan consumid' o corazon de pena  
Qu' en nada topar pode consolo nin pracer  
E chora que te chora, com' unha Madalena,  
Dá lástema, abofellas, dá lástema de a ver.

Primeiro desengano d'o nos' amor primeiro  
Que trás contigo o frio d'unha mañá sin sol,  
¡Tú rósnos com'os vermes a fror d'o laranxeiro,  
Y-o corazon nos trocas en seco pirifól!

Por onde pasas deixas a baba corrumpida  
D'a lesme venenosa, amarga com'a fel,  
Convirtes n 'un inferno a máis hermosa vida,  
Detrás de tí non queda sinon fastío cruel!

N'o peito remordida por ese desengano,

Rosiña desbautízase, murchada de pesar;  
Enxúgase as bagullas c'a punta d'o seu pano  
Y-escrama moitas veces, volvéndoas derramar:

«Eu, qué' así Dios me salve s'entend' o que me dixo!  
»D'algunha mal querencia calunia debe ser,  
»Por qu' eu xurar xurára, ó pé d' un Crucifixo,  
»Q'á nadia máis qu'él quixen, nin penso máis querer.

«Si probas m' él pidira e darllas eu pudese;  
»S' arquiña d'as virtudes poidérall' amostrar,  
»Veria qué, gardada, anqu' él non ll' interese,  
»Aquela virtú teño qu' é meu deber gardar.»

De solouzar ó cabo e pelexar cansada  
Con tanto pensamento que n'a cabeza tén,  
A coitadiña Rosa deitóuse apesarada,  
N'o cabezal chantando a fatigada sén.

Pouquiñ' á pouco os ollos fóronselle pechando  
Doíñas acendidas n'a lus d'un puro amor,  
Y-á Virxen entre dentes unh' oracion rezando,  
Quedóuse adormecida n 'un sono encantador.

Estonces, unha Señora  
Toda de lus rodeada,  
D' estreliñas coroada  
Que como diamantes son,  
C'un mantelo n'a cabeza  
De pano negro, moy lindo,  
Caladamente, surrindo,  
Entróu pol-a habitacion.

Nunca se viu n' este mundo  
Máis feiticeira criatura,  
Nin pra tan grande hermosura  
Comparacion pode haber:  
Por ollos tén dous luceiros,  
Por dentes pelras d 'os mares,  
Por greñas rayos solares,  
Por risa... un amañecer.

D'as orellas pendurados  
Leva us aretes de lume,  
E por gallega costume,  
Dengue de pano sedan;  
Zoquiños de pau d' almendro  
N'os pés de feitur' enana,  
Y-o cinto unha muradana  
Con plegues que xénio dan.

Pasiñ' á paso, chegóuse  
Á cama en que dorme Rosa,  
E botándolle graciosa  
Unha mirada d' amor,  
Díxolle c'un tono brando,  
Que música parecía:  
«Rosiña, a Virxe Maria  
»Tráiche consolo e favor.

»Eu ben sey qu' a tua y-alma  
»Está cuberta de loito;  
»Eu ben sey que sófres moito,  
»Por q' hay quen duda de tí;  
»Pero eu, que déndesd' o ceo  
»Coido d' aquél que me chama,

»Eu farey—sí? q' a tua fama  
»Quede cal foy hastr' aquí.

»Non chores, miña pequena,  
»Non chores máis, pastoriña;  
»Eu, vélo por tí, miniña,  
»Tí d'a miña conta estás,  
»Martiño estará pesante  
»Mañá quizáis d'o que figo;  
»Pasado, serey contigo  
»N'o monte, si ó monte vas.»

Calóuse Nosa-Señora  
Y-envolta en dourada nube,  
Rube...que rube... que rube...  
Perdéuse n'a inmensidá.  
Rosa quedóuse dormindo  
A seu pracer e regalo.  
Pronto espertará: xa o galo  
Cantóu, ventando a mañá.

V

—Moito madrugas uxe,  
Dixo Xan de Ventraces á Martiño,  
Topándo-o c'unha cara de forruxe  
Pol-a mañá moy cedo n'un camiño.  
—Nunca fun perguizeiro,  
Repúxolle Martiño de mal modo,  
Porque Martiño é pouco paroleiro.  
—Pois fillo, así e todo,  
Outrol-o seu negocio fan primeiro...  
—And' eso...qué lle queres!...

Si foran como todol-os homes...  
—Olla, á mal non m'o tomes,  
Mais... tés pouco partido entr' as mulleres.  
—Xan, levo moita présa,  
Porque teño que faga n'a devesa.  
Vou pra Porto d' Outeiro,  
Que sinón, ten present' o que che digo,  
Sobr' esas y-autras cousas que me calo  
Moito tería que falar contigo,  
Moito q' agora vale máis calál-o...  
—Ouga! Xa t' enrabuxas?  
Ay, Martiño, calquera que t' escoite  
E ben non te coneza,  
Dirá que non tés miólo n'a cabeza  
A forza de pensar dend' onte á noite.  
Ó meu conto volvendo,  
Com' antes che decía,  
Non hai unha muller que non se ría  
D'o parviño q' és tí...  
—Eu non t' entendo.  
Fala craro, si sabes:  
Pois, o demo me leve,  
Si dende que me dís cousas tan graves  
Me non tés tiritando, com' a neve,  
Con que... dís q' as rapazas d' o concello  
Falan por ahí de min? ¡Miray o diaño!  
Pois estóuche servido!...  
Pero teño entendido  
Que' inda me qués cal quer o lobo ó año.  
¡Qué ll' hemos de facer! Y-eu que creía  
Que nadia que falar de min tería...  
—Ma... canté! Pero vives enganado,  
Por q' ont' á noit' aíña,

Díxom' en certo són certa veciña  
Falando de qu' estabas namorado,  
Que máis sorte que tí tiña-a calquera  
Esguízaro mirrado,  
De pernas tortas e de cara fera.  
«Y-ésto ben s' adiviña—  
Dicíam' a rapaza d'o relato—  
porque, despois de q' a levou o gato  
É cand' él vay en busca d'a sardiña...»  
—Cálate, Xan, e vaite; qu' ind' é cedo  
Pra que contigo un escarmento faga,  
Non afondes a chaga...  
Non me fales xa máis d' ise segredo  
Que pesa sobre min com' unha praga...  
N'o meu pelexo ponte:  
¿Non che abondóu canto dixeches onte?...  
Líscate, Xan, líscat' axiña, pronto;  
Que, sin que nadia o note nin sospeite,  
Cando me fagas falla, buscareite...  
Porque che teño que contar un conto...  
¡Ládras ben... rabeáras!  
Mais, si cal tés maldá tiveras forza,  
As probas d'o que dís xa m' amostraras  
Sin agardar q' a gorxa che retorza.  
—Martiño, logo pícaste?  
Folgárame de ver qu' eras valente,  
Porq' ind' hay quen che dí—cousas d'a xente!—  
Que cando c'un t' atopas...esfurrícaste...  
—Ó que che diga tal, dille que mente...  
Eu nunca de gabarme fun amigo,  
Nin loitas deprendín, nin o pau xogo;  
Pero o que me fix'  unha—¡olla o que digo!  
Quer quixera, quer non, pagóuma logo.

Si tí crêrme non queres,  
O mal será pra tí; pois che prometo  
Que si d' oxe n'un mes conta non deres  
D'a honra de Rosa, á que fartach' o creto,  
¡Heiche crabal-a lengua n 'un espeto  
Para escarmento d' homes e mulleres!  
—É verdad o que dís?  
                                                           
—Non ch' o repito.  
—Pois enton... ¡hastr' agosto!  
                                                           
—¡O dito.., dito!

D'esta sorte falando  
Xan de Ventraces y-o infelís Martiño  
Fóronse separando,  
E sin decir máis nada  
ColIeron cada cal por seu camiño:  
Martiño triste, Xan asubiando.

O día crarexaba;  
D'o sol, q' a relumbrar encomenzaba,  
Unha franxa marela  
Pol-os altos petoutos s' estendia;  
A brisa n 'as silveiras rebuldaba,  
Y-alá n'o ceyo—pendurad' estrela—  
Chilraba aletexando a cutuvía.

D'o lado de Levante  
De sombra e lume pabellon flotante,  
Vay correndo mainiña, mainamente,  
Tapand' os hourizontes, negra nube,  
E déla por didiante  
Trévoa de fogo ardente  
Esparx' húmedo cheiro á terra quente.

Martiño camiñaba  
Máis triste cada ves, á toda presa.  
¡Cántas bágoas choraba  
Por aquél camiñiño d'a devesa!

«Querer unha rapaza hermose e pura;  
»Pedila por muller con cortesía;  
»Ir forrando pr'a boda e máis pr'o cura;  
»Gardarlle ley un dia y-outro dia;  
»Respetála, adorála con loucura;  
»Pegar por éla choutos d' alegría:  
»E cand' un está lévedo, ceguiño  
»Pola amorosa febre,  
»Escoitar unha noite n'un camiño:  
«Non te cases, Martiño,  
»Si non queres levar gato por lebre...»

«Traballar tod' a vida;  
»Andar bregando sempre c'o esta aixada  
»Pra conservar sin lixo, ennobrecida,  
»A limpa fama de meus páis herdada;  
»E de pronto escoitar de boc' allea  
»Unha mañá, n'o medio d'un camiño:  
»Mir' o que fas, Martiño,  
»Que che se rin de ti por tod' aldea...»

«Ay! co' estes comparados,  
»Nada os tormentos son d'os condenados!  
»¿Será verdá, Xan de Ventraces?...¡Dim-o!  
»Ten piadade de min, d' estas bagullas  
»D' est' inferno en que ximo,  
»Devorado por dentes com'  agullas!  
»Eu non sey si te crea,

»Pero..... ¡Virxe Maria:  
»Si dixeses verdade eu morrería.....  
»¿Seralo demo?... Arrenegad' el sea!

Así decindo' o mísero labrego,  
Sin calma nin sosego,  
Metéuse n'a devesa decontado,  
É d'o seu sach' armado  
Comenzou sin refolgo o seu trafego.

Levaba xa Martiño.  
Rapaz de moito aguante,  
Set' horas de traballo seguidiño,  
Cando n'esto, de vento un remuiño  
Erguéu a terra pol-a veig' adiante.  
A densa polvareira  
Escurecéu o sol por un istante,  
Y-estremecendo val e carballeira,  
Rachóu a negra nube de Levante  
Ó rouco son d'un trono frameante.

As gárgolas d'o ceo  
Esgazáronse entón' e d'o seu seo  
Tanta chuvia mandaron,  
Q' as hortas s'arrasaron,  
O río esbordóu, cheo,  
Y-os álbores y-as prantas esfollaron.  
N'a tempestad' aquela  
Caía com' on rayo cada gota  
Y-en ningures se viu outra com' éla

Martiño, harripiado,  
N'o ventre se metéu d'unha cañota.

¿Qué ll'import' ó coitado?  
Si está d'auga d'o ceo agarimado,  
¡Ay! ¡non-o está d'a que d'os ollos bota!...  
«¿Poidera ser, decía,  
»Poidera ser que Rosa m' enganara?  
»Rosa, por quen daría  
»Canto Noso-Señor n'o mundo cría,  
Hastr' un reino, s'en sorte me tocara?  
Non pode ser, non pode ser, de fixo.  
Pura com' un cristal, dix' ont' á noite:  
¡Pura com' un cristal!... Cando m'o dixo,  
Non hay razon pra que co'a duda loite.»  
..............................................................  
Brillóu, enton, de súpeto,  
N'os céos un relampo,  
Qu' esparexend' a brétema  
N'un rayo reventóu.  
Ardéu en fog' atmósfera,  
Alumióus' o campo  
Y-esnaquizóus' o álbore  
En que Martiño entróu.

D'a labazada eléutrica  
Que ll' espidíu o rayo,  
Martiño cego, atóneto,  
Caíu tumbad' ó chau.  
Mais logo, repoñéndose  
D'o natural esmayo,  
Xusgándose cadávere  
Levóus' ó peito a mau.

Pouquiño á pouco os párpados  
Abrindo persinóuse,

Y-ó ver pasada cáxeque  
Tan forte tempestá,  
Saniño e salvo véndose,  
D'a terra levantóuse  
E d'a cañota cóncava  
Saíu tranquilo xá.

Mais inda ben' ¡meu ánxele!  
Non déra unha zancada,  
Cando trasposto en xúbilo  
N'o chau s' acrequeñóu.  
—Nunca eu nacera!... díxose,  
E recadand' aixada,  
Unha non vista endrómena  
D'a terra levantóu,

Era unha pedriña pedra,  
Era unha pedra pedriña,  
Com' un hovo de galiña,  
Tallado en fino cristal;  
Unha pedra primorosa,  
Elíptica, limpa, pura,  
D' artificio e soldadura  
Sin xiquera unha sinal.

Mirada déndes de lonxe  
Reloce com' un diamante,  
Parece d' algun xigante  
Ollo sin párpado, atrós;  
Pero mirada de préto,  
Sospende, ademira, espanta,

Vendo n' éla a imáxe santa  
D'a bendita Nay de Díos.

Non é un coyiño formado  
Pol-os gotexos d'a terra,  
Nin en canteira nin serra  
Puido topal-o ninguén.  
Non é unha pedra de neve  
Qu'a calor derretería,  
Nin salacion, que tería  
Outra forma d'a que tén.

Non é un aerolito ardente,  
Anaco de pedra estrano  
Cuyo orixe soberano  
Iña se non alcontróu.  
Non é volcánica lava,  
Que fôra de côr máis louro,  
Estalacta, nin metouro...  
Nin o diaño q' o inventóu.

Est' é unha pedriña pedra,  
Est' é unha pedra pedriña,  
Tan rara, tan pulidiña,  
Com' outra n' orbe non hay.  
¡Mesmo parece unha bágoa  
D'os olIos de Dios caída,  
Pra se quedar convertida  
En cárcere de sua Nay!

¡Qué hermos' está dentro d' éla,  
Qué linda Nosa-Señora!  
¡Con qué gracia sedutora

Deixa seu sembrante ver!  
Por ollos tén dous luceiros,  
Por dentes pelras d'os mares,  
Por greñas rayos solares,  
Por risa..... un amañecer!  
...................................................

Vendo tanta maravilla  
Metida en tan curto espacio,  
En tan pequeno palacio  
Tanta grandeza de Dios,  
Martiño, pasmado todo,  
Tomando o cristal á peso,  
Escramóu:—«¡Ande por eso!...  
¡Ande por eso..... ollay vós!»

Quíxose pôr d'arrudillas,  
Quixo quitars'a monteira  
E gardar n' a faltriqueira  
O milagroso cristal;  
Pero d'os seus pensamentos  
Segunda ves asaltado,  
Decindo:—«¡Estóu rematado!»  
Tiróuno d'un saque ó val.

«Non, continóu, Dios non quere  
Que logre a miña demanda;  
Xa Dios á sua Nay non manda  
Pr'ós namorados valer.  
Eses foron outros tempos...  
Y-ese cristaliño gayo  
Foy... a chizpa d' aquel rayo  
¡Que me debera fender!»

N'esto véuse vindo a noite  
Y-arrematad'a faena,  
Martiño, sempre con pena  
Fois' indo cara ó lugar,  
E cand' entróu pol-a vila  
Dixo de remordos cheo:  
«¿Será un aviso d'o ceo?...  
¡Non che quixera apostar!»—

VI

S' a tradicion que sigo n' algo non mente,  
D'as escenas pasadas ó dia siguente

Pol-a mañá  
D'un salgueriño á sombra, sentada, fiando,  
N'o val de Vilanova gardand' o gando  
Rosiña está.

Inorante de canto ll' acontecia  
Ó probe de Martiño, por quen sofria  
Soedades mil,  
Rosa, n' a cinturiña crabad' a roca,  
Mazaroca fiando tras mazaroca,  
Pensaba n'íl.

E mentres q' en suspiros lanzaba ós  
ventos  
Os áis que ll' arrincaban seus pensamentos  
Tristes, crués;  
Pol-o campo os cabirtos corretexaban  
Y-as vacas y-as ovellas depinicaban  
Toxo e cardés.

Coitada pastoriña sin paz  
nin calma,  
Cántas féles n 'o fondo d'a tua alma  
Deixa o amor!

Cántas sombras n 'o ceo d'os teus  
encantos!  
Cántas bágoas n'os ollos —¡vállante os santos!—  
Cánto delor!

Hórfa desque naciche, triste, esfameada.  
Anque probe hastr' agora tua vida honrada  
Por tí falóu.

Qué ch' importóu d'as touzas dormir á sombra  
Qué ch' importóu d' espiños pisar alfombra  
Qué ch' importóu?

Tod' o pasache rindo... Todo se pasa  
Mentres que qued' a honra dentro d'a casa:

Pero ¡ay de ti!

Despreciaches un home por pretendente.  
E destonces, tua fama, de xente en xente.

Vay por ahí...

Qué fixeches, Rosiña  
desventurada,  
Qué fixeches?... Estabas empecatada

Pra tal faguer?

Despreciar por Martiño, Xan de Ventraces...  
Non sabes d'o que os homes che son capaces.

Probe muller!

«Traballar toda a vida desosegada  
Pra conserval-a honra d' abos herdada,

Santa virtú,  
E cand' unha c'o noivo tén parrafeo,  
Escoitar que nos dice:—X' en ti non creo.

Rabearás tú!

«Ir comprando pr'a boda tod'os trebexos,  
Tod'o dia toparse d'o noivo lexos  
Morta d'afan,

E cand'a noite chega pr'os namorados,  
Escoitar que nos dicen labios amados:

¡Vaite Con Xan!

«Non hay pena com' esta tan harrorosar,  
¡Non hay pena com' esta!»—marmura Rosa  
N'o salgueiral.

E de pronto a coitada pr'o chau mirando  
Recolleu d'entr' as herbas, toda tembrando,

Aquél cristal.

. . . . . . . . . . . . . . . . . . . . . . . . . . . . . . .  
—  
«¡Asús, qué galanura!—repuxo—¿Estarey cega?  
Vestida de gallega a Reina d' hermosura  
N'a miña mau, afé?

Non pode ser! Toleo!... Riráse o que ll'o conte;  
Pero eu soñey nantronte que viña dend'o ceo  
D'a miña cama ó pé.

«Será verdade, Rosa? Metida n'un hoviño  
Tan piquirriquichiño, tan linda, tan hermosa  
Como a mirey enton?

A mesma muradana que Ile caía tanto!  
O mesmo dengue!.. o manto de terciopelo, ou pana!

Non estou tola... non.

«S' en torno  
non parecera, mirándome, meu gando  
Que estou inda soñando dixérase calquera...

¡Asús! ¡Vaya que ser!

¡Qué olliños, qué mirada, qué beizos, qué cabelo,  
Qué orellas, qué mantelo, qué frente anacarada,  
Qué diaño de muller!

E mira... e rebuldexa...e rise a Santa Imáxe...  
Cómo m' amostr'o traxe! Cómo me parpadexa!

Algo me vai pasar!

«¿Qué dís?... Falarme quere!  
¿Escoitaréina? iCala!  
Pois é verdá que fala!... ¿Señora?... O que quixere!

X' estóuvos' ascoitar.

«Que acod'a cita? E logo?... Que vén por Dios mandada  
Pr'a que me vexa honrada o qu' en celoso fogo  
Xusgóume críminal?...»

Señora! Unha pastora, baldon de tod' a xente,  
Non era merecente de ter tal defensora...

Pero... falay, si tal.

«Que quer que lle levanten n'o val unha capilla?  
Que quer que d' arrudilla lle recen e lle canten?»

Pois ben, querida, ben.

Pero... calóuse...¡axiña! Xa non, xa non a escoito!  
Quizáis non fale moito com' e tan piquiniña!...

Pero ¡qué gracia ten!

Pois éla algo me dixo de q' eu no me recordo...  
Non teño ouido xordo, mais eu non sey de fixo

Qué palabriñas son...

¡Máma!... «Pr'os que non amen serey sempr' invisible  
—Decia—y-é imposible que falt' ós que me chamen  
De todo corazon...»

Qué farey eu, coyiño, q' agora máis ch' agrade?  
Levart' ond' o Abade? Levart' ond' a Martiño?

¿Qué diaños eu farey?...

Téique, ovelliñas, téique...Tó aquí, chiviña trenca...  
Cardosa! aquí, xuvenca!... Quéreste bulrar seique?

¡Ey, pr'o cortello, éy!...

VII

Unha noite azul d' Agosto  
Como de vrau regalada,  
Vilanova d'os Infantes  
Toda é bulla e algazara.

Nunca misteriosa lua  
Vertéu por lus tanta prata,  
Nin nas silveiras a brisa  
Esparramóu máis fragancia.

Pol-a praza e pol-as ruas  
As mozas cantando pasan,  
Y-os mozos van detrás d' élas  
Dando atruxos e palmadas.

Imporvisand' un turreyro  
A porta de cada casa,  
Por todas partes s' escoita  
Son de pandeiros e gaitas.

De legu' e media á redonda,  
Os mociños d'a montana  
Saúdan aquela festa  
Co' a lus d'os fachôs de palla.

As vellas de tod' a vila  
Sán d' os balcôs ás barandas

Y-os nenos emporranchiños,  
Co' a cabeciña rapada,  
Brincánd' e chotánd' enrédanse  
Entr'a pernas d'os que bailan.

Esta noit' os zapateiros  
Non queren collel-a chaira,  
Nin as rapaciñas fian,  
Nin os forneiros amasan.

Esta noit' en Vilanova  
É noite de fuliada;  
Qu' así o dispux' o Concello  
Y-o señor Abade o manda.

O abade de Vilanova  
Que don Xan de Barros chaman.  
Pra congregar ós frígueses  
Mandóu tocal-as campanas.

Encasquetad' o bonete,  
Vestido d' estola e alba,  
Subíus' ó púlpeto e dixo  
Ós que debaix' escoitaban:

—Hirmauciños: xa sabedes  
Como fay catro somanas  
Se dinóu Nosa-Señora  
Por medio d' unha rapaza  
Vir visitar esta vila  
Pra facer n' éla morada.  
  De tanta mercé asombrado  
  Como Dios nos dispensaba,

O Señor Bispo d Ourense  
Quixo vel-a imáxe santa;  
Pero corréu tantas terras  
N' este tempo a sua fama,  
Que cand' o Bispo faguerlle  
Unha capilla pensaba,  
O Rey Don Fulipe Carto  
Q' ox' en paz gobern' España,  
Coidando non fose certa  
Maravilla tan sonada,  
Mandóuna pedir de présa  
Pra véla y-adimirala.  
Eu mandéylla moy envolta  
Entr' outras reliquias váreas:  
O Rey miróuna, tocóuna,  
Volvéu á vela e tocala,  
E c'os ollos relampados  
Y-a lingua de media vara,  
Dudaba de canto vía,  
Como Dydimo dudara.  
¿Y-enton que fixo? Temendo  
Q' o cristal en qu' encerrada  
Está a Virxe fose cousa  
En que pudese haber trampa,  
Chamóu ós máis afamados  
Artífices á sua cámara,  
Díxolles que saminaran  
O cristal con toda calma,  
E declarasen en autos  
Canto de raro notaran,  
Así se fixo: prateiros  
E péretos d,a Real Casa,  
Homes de letras e cencias

Xuntáronse n'unha sala  
D'o seu Pazo, n'a presencia  
De mil xentes cortesanas,  
E despois de grand' estudio  
Y-adimiraciós sin tasa,  
Dixeron todos á unha,  
Q'o que de ver acababan  
Non tiña n'o mundo enxempro;  
Y-asi, q'o cristal y-a Santa  
Eran de orixe divino,  
Pois outro non ll' atopaban.

Despois d' este xuramento  
Todos caíron ás prantas  
D'a nosa Virxe y-estonces  
Rey, cabaleiros e damas  
Fixéronlle ofrendas ricas  
De xoyas, d' ouro e de prata,  
Pra que se ll' erga unh' ermida  
N'o eido en que foy topada.  
Todos estes pormenores  
Dam-os o Rey n 'unha carta  
Q' unha posta de Madril.  
Mesmo de entregarme' acaba.

A Virxe xa volve estare  
En Vilanova: ¡adoráina!  
E namentres q' os pedreiros  
Non lle levantan a casa,  
Vinde rezarll' ést' igrexa  
VIRXE D'O CRISTAL chamándoa.

Y-agora ídevos con Dios;  
E d' este dia en lembranza,

Ox' e mañá, si Dios quere,  
Ninguén n'a vila traballa.  
O mesmo quer o Concello,  
Cedendo ás miñas istancias.  
De darvos a mesma órde  
O pregoeiro se encarga»

*  
*  *  
Cando da igrexa saíron  
Cantos dentro d'éla estaban,  
Martiño foise rondare  
De Rosa baix' a ventana

Rosa estaba n'o castelo  
De xentes arrodeada,  
Porque com' era bonita  
E vive en fama de santa.

Dendes que gardand' o gando  
N'o val á Virxe topara,  
A todos lles gusta, e todos  
Van, pra que peque, á tentala.

Xa fix' un mes que Martiño  
Tivo con Rosa palabras,  
E ind' as paces non fixeron,  
Por que á teson nadia os gana;

Pero Martiño está seco  
De celos com' unhas pallas  
E non pode aturar máis  
Un mal de q' él mesm' é causa.

Por eso, com' arastora.  
Veu moitas veces d' husmada;  
Pero Rosa, ou non-o via,  
Ou por non velo esviaba.

Levaba agora d' espera  
Bó anaco baix' a ventana;  
Pero Rosa non saía;  
Com' outro que dí... nin ganas.

Martiño tose que tose...  
Martiño canta que canta...  
Pasea que te pasea...  
Pero o qu' é Rosiña...¡nada!

Alá arriba o coitadiño  
Ouía gromas e cántigas,  
E cecáis Rosa se ría  
Mentras él s' enrabexaba.

Por fin, cando xa Martiño  
S' iba meter n' a sua casa,  
Rosa somóuse, y-estonces  
Trabaron estas palabras:

  —Gracias á Dios, miña Rosa...  
  ¿Dasm' un ramiño d' albahaca?  
  —Cand' o que podo me piden,  
  Nunca neguéy nad' á nadia.  
  —Dios che faga tanto ben  
  Como lle dás á miñ' alma;  
  Que dende que te non vexo  
  Parece qu' algo me falta.

—Non te me veñas co' esas,  
Martiño, que... tod' acaba...  
¿Non t' acordas xa d'a noite  
Que treidora me chamabas?

—¡Ay! Bó castigo me deches  
Y-outro máis grand' esperaba.  
Dudéy de tí... un mal amigo  
Díxome... ¿quén non dudara?

Pero ese críme... custóume,  
Si viras... ¡ay! ¡tantas bágoas!..

—¿Y-arrepentíchete?  
                                                           
—Escoita:  
Esa noite mal fadada

Dixécheme: «Estóu tan  
limpa  
Com' un cristal.» ¡Ben falabas!  
Por q' á mañá d'o outro dia,  
Sin que tí m'as amostraras,

Dios mesmo me dab' as probas  
D'a pureza d'a tua aIma.  
O cristal que tí alcontraches  
Antes de que tí o alcontraras,

Eu ch'o topey, eu ch'o tiven  
N' esta mau callosa y-áspora,  
Eu fun quen-o vin caíre  
Y-eu quen o tirey con rábia,

Sin conecer... ¡malos demos!  
Canta grandez' encerraba.

¡Tí sí que sorte tiveches!...  
Diol-o quixo y-é moy sábia

Sua divina voluntade.  
—¡Quén sabe si me chamaba  
Dios pra sí de esa maneira,  
Martiño!

  —¿Qué dís?...¿Qué falas?...

  —Non xures por Dios, Martiño.  
  —¿Pensas morrerte, rapaza?  
  —Non; per' a conta éche a mesma;  
  Penso casarme!...

  —¡Acabaras!

  Pois o qu' é por min... agora  
  Mesmo, si queres.  
                                                           
  —Fay falla  
  Tér dote: o señor Abade  
  D' aprontarma deu palabra.

  —¿Dote? tí non-a precisas.  
  —Pois xa che vendin as sayas  
  Y-o pano de frores... todo,  
  Pra q' haxa n'a festa gaita.

  —Logo vas casart' emporra?  
  S' en ves de vender compraras...  
  —É que... pr 'o  meu casamento  
  Abóndam' unha mortaxa.

  —¡Óuga! ¿Casárs' é morrere?  
  —Cando con Crist' un se casa,

Morre pr' o mundo...  
                                                           
  —¡Rosiña!  
¿Monxa tí? ...  
                                                           
  —¡Martiño, cala!

  —¡Cala... e váite! S' eu non puden  
  ¡Q' outra felice te faga!  
  —¿Y -así... me deixas... Rosiña...?  
  —¡Martiño... a Virxe m'o manda!

VIII

N' esto, Rosa arretiróuse  
D'a ventana d'o edificio  
Deixando teso, n'a rua  
Ó desdichado Martiño.

Páledo, sombrío, atóneto,  
Com' un mármore de frio,  
Sin pestanexar xiquera  
Crabado está n' aquel sitio.

Estonces unha risada  
Bulrona chegóull' ó ouido,  
Risada de lobo farto...  
Risada de cucudrilo...

—¡Raxo de Dios! dix' ó punto  
Todo en cólera acendido,  
¿Quén se rí?  
                                                           
—Xan de Ventraces.  
—Ti, ladron d' honras?  
                                                           
—O mismo.

IX

—Fólgome! Así com' así,  
Teño unha deuda contigo  
E vóuna cumprir agora.  
—Cantas queiras. Veño lísto.

—Pois abonda de parola.  
—Abonda, o mesmo che digo.  
—Car' a Soutoverde, Xan.  
—Car' onde queiras, Martiño. 

Pol-a mañá d'o outro dia,  
N'o monte de Soutoverde  
Por cima de Vilanova  
Non se cabía de xente.

Alí todos asombrados  
Rapaces, homes, mulleres,  
Miraban co' a boca aberta  
Unha cousa qu' estremece.

Sobr' o marco d' unh' herdade  
Crabada unha estaca vése,   
E d' éla n'o cuturiño  
Está unha lengua pendente.

Ús din:—  
«Pol-o qu' é de longa  
  A d' unha besta parece;»  
Y-outros:—  
«Parez' a d' un bácoro,  
Segun o sangue que verte.»

Estando n' estase n' noutras  
Sin saber cómo, corréuse

Qu' era de Xan de Ventraces  
Aquel cativo presente.

Pois, pol-a mañá moy cedo  
Xan, derrengado, morréndose,  
Chegóu á vila mostrando  
Non tér a lengua entr' os dentes.

Cand' esta nova se soubo,  
Moitos lástema lle teñen,  
Pero moitos máis escraman:  
«¡Ben feito, pra qu' escarmentes!»

A xusticia andivo tola  
Precurand' o delincoente,  
Mais como Xan non falaba,  
Non pudo darse co' éle.

Martiño fígos' o zorro,  
E cand' a que tanto quere  
Fóis' á Allariz meter monxa,  
Él, anamorado sempre,  
Fóise detrás pra vivire  
D'o seu conventiñ' enfrente.

¡Probe rapaz! unha noite  
D'o frio e triste Decembre,  
D'a profesion de Rosiña  
Pasados xa cuatro meses,

Martiño, ó pé d'o convento  
Ardend' en morosa febre,  
Estaba mirand' á reixa

D'a celda en que moitas veces  
Se lle figuróu de Rosa  
Ver o sembrante celeste.

Pensaba que tral-as pedras  
D' aquel recinto solene  
Habería quen sentise  
D'a mesma sorte qu' él sente.

Sin conocer qu' as miniñas  
Que a vida á Cristo ll' ofercen  
Deixan á porta os amores  
Cando n'o cláustro se meten.

Nevaba. Mainiñas, mainas,  
Quediña, quediñamente,  
Iban caíndo... caíndo...  
As folepiñas d 'a neve.

Moito os ollos arregala  
E moito a cabeza ergue,  
Pero n'a reixa d'a celda  
Nada Martiño destengue.

Semper fitando, fitando,  
Nin a refolgar s' astreve,  
E por pensar n'a sua Rosa  
Hastra d'o frio s' esquece.

Tras unha hora, outra hora  
Vay pasando lentamente,  
Y-él, nin se move d'o sitio,  
Nin se coida d' entempérie.

De ves en cand' o coitado  
Sin darse conta, estremécese,  
Harripíaselle o corpo  
E bate dente con dente.

Vales, outeiros e montes  
Bórrans' e desaparecen  
Y-on branco sudario, triste,   
Por todas partes s' esténde. 

Acolá enriba, n'a reixa,   
Tod' é escuridá entramentres;  
Nada se sinte, nin nadia   
Detrás d'os ferros parece. 

Martiño n' aquél istante  
Ver á Rosa parecéndolle,  
Quixo falarlle... e non pudo...  
Asuspiróu... e morréuse.

A neve q' n'él caira,  
Fóy facendo d' él á rentes  
Unha foxa qu' o tragaba  
Déndesd' os pes hastr' a frente.

Sobr' o seu corpiño morto,  
Quediña, quediñamente,  
Iban caíndo... caíndo...  
As folepiñas d'a neve.

X

Leutores, s' olvidando d'o mundo os traballiños  
Vos fordes de paseo de Vilanova ó val,

Entrade respetosos, entrade caladiños  
N'a primorosa ermida d'a VIRXE D'O CRISTAL.

S'escasos de fortuna bicades a sua pranta,  
Si a visitála vades faltiños de salú,  
Secorrerávos logo a milagrosa Santa;  
N'o mundo  non hay outra que teña máis virtú.

De tristes agarimo, de probes esperanza.  
D'os namorados guia, sosten d'o labrador,  
Canto de Dios quixere, tanto de Dios alcanza;  
Non hay quen Ile non deba consolos e favor.

Cand' eu era pequeno, por miña nay levado.  
D'a aparicion pedinlle a lenda celestial;  
Si cal a deixo escrita non for d'o vos' agrado,  
A cuIpa non botedes á VIRXE DO CRISTAL.
