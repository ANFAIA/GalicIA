Vel-ahí ven, vel-ahí ven avantande
Comaros e corgas, e vales, e cerros.
¡Vinde vel-a, mociños e mozas!
¡Saludáina, rapaces e vellos! 

Por onde ela pasa 
Fecunda os terreos,
Espértans' os homes,
Frolecen os eidos.

Vel-ahí ven, vel-ahí ven, tan houpada,
Tan milagrosiña, con paso tan meigo,
Que parece unha Nosa-Señora,
Unha Nosa-Señora de ferro.

Tras d' ela non veñen
Abades nin cregos;
Mais ven a fartura
¡Y-a luz y-o progreso!

II

Catedral, demagogo de pedra,
D'un povo fanático erguida n'o medio,
Repinica esas chocas campanas
En sinal d'alegría e contento.

Asocia esas voces
O són d'os pandeiros,
¡As santas surrisas
De terras e ceos! 

E tí, rio d'os grandes destinos, 
Qu'os himnos ensayas d'os trunfos ibéricos, 
Requeimadal-as fauces de sede 
Ven o mónstro á beber n'o teu seo.

Bon samaritano, 
Dalle auga ó sedento; 
Que a máquena é o Cristo
D'os tempos modernos.
