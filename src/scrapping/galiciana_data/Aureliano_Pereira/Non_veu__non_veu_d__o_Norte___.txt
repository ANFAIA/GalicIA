Non veu, non veu d' o Norte;
n' é fada feiticeira
que vive en bosque escuro,
como nos dí o poeta.
Non son seus ollos verdes,
nin d' ouro son as trenzas,
nin fría a sua risada
cal de xentil sirena.
Non veu, non veu d' o Norte:
gallarda e falangueira,
à amora ben madura
seus ollos asemellan,
e 'n éles ard' o lume
d' as mais doces promesas:


negriñas com' a noite
son as rizadas trenzas,
y-os beizos, rubios, frescos,
atraen às abellas:
mais leda é sua risada
qu' o ceyo en primaveira,
y-o mimo d' a sua fala,
loumiñadora, tenra,
seduce á quen a escoita
y-às almas encadéa.
Mais ¡Dios! que cal d' o Norte
à fada feiticeira
que vive en bosque escuro,
como nos dí o poeta,
o curazón Ile falta.
Meu ben ¡quén ó dixera,
vendo brilar teus ollos
c' o lume d' as promesas!
