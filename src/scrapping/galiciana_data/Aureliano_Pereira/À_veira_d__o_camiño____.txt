À veira d' o camiño,
d' esta crúa xornada descansando,
         véxote como subes
con tod' a forza d' os teus quince anos.
         Sin pesares, lediña,
         com' o libre paxáro
         qu' ansioso as áas tende
parecéndolle pouco tod' o espazo.
         Eu fun, como tí, ardente;
         y-en tempos que pasaron,
         pol-a costa d' a vida
subin lixeiro sin trembarme o paso.
         ¡Qué lonxe van os tempos!
         Tan súpitos, cal lampos


que 'n a medrosa escuridá, d' a noite
         creban o negro manto.
¡Cómo c' o tempo as forzas esmorecen!
         Hoxe véxome canso,
namentres tí pol-o camiño subes,
         y-é subir teu encanto.
Eu tiven que parar, porqu' os petoutos
y-as ortigas os pés me rabuñaron,
qu' as rosas son pra tí ¡miña xoyiña!
         sabe Dios hasta cando.
Sube a costa d' a vida, nena, sube
         mentras che dure o ánemo.
¡Tamen ó tiven eu, y-eiquí, mainiño,
         por tí estou esperando!
