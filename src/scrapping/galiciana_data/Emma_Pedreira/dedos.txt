hai unha provocación que se pronuncia
animal
baixo a pel dos teus dedos
algo que -descoñecido en momento inicial- percorre e asegura
un camiño de apalpadas adentro
adentro
e adentro todo un corpo pode sonar á materia táctil do desexo
a perigoso asulagamento acuático
a amorear e esparexer pel coas pontas
como quen amasa
unha superficie corporal
en pan de avea ou area de deserto

pervive en dedaleiras e dixitais
un ruido percorredor
que se incrusta baixo as unllas
e que entres
que percorras
que insistas       e
        que entres
que baleires       e
        enchas
invertas
enroles
desanoes
aneles
            e            entres
que invadas       e         conxures
conquiras
sometas
que anegues       e         arrases
que chegues
e
que entres
