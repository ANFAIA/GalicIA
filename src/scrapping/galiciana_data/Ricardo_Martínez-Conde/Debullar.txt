¡Algunhas manchas, sobre todo as persoais, son tan difíciles de
disolver!

Vivir sen as dúbidas: río sen auga.

¡Escuras filosofías que só serven ó instinto!

Dicía que falaba cos seus antergos, pero en realidade so falaba co seu
espello esfarelado.

Tiveron que operalo a intelixencia aberta e non o superou.

¡O hábito como herdo do instinto!

Nas persoas, como nas árbores, reparamos só accidentalmente. Non así
no seu froito.

Vai máis aló dos atributos do ben o que poida florece-lo mal.

¿O temor como argumento para unha ética?

¿O fío que engarza o noso tempo?: as palabras. As ditas, as caladas.
