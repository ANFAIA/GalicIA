Un chío 
de paxaro -resío
na xanela dourada.

*

Toda a miña nostalxia.
O sol nas ás
da andoriña que parte.

*

Can inmóbil,
ventando
-véspora no aire.

*

¡Humilde cebola!
Tantas capas dentro,
tantos soños...

*

Ven
e vaise,
a néboa branca.

*

Fráxeis, felices,
leves, nervosas, libres.
As andoriñas.

*

(Interior en inverno)

O mosquito.
Tamén el
vive aquí.

*

(Parque)

Fin da tarde.
O columpio repousa.
A xente vaise.

*

(Serán)

Sosegou a araxe.
Só tremen, na palmeira,
dúas crías de pardal.

*

Andoriña da noite,
o morcego saíu
en ziguizague.

*

Macetas de xeranios
en liña. Unha, rota.
Polo final, a cuarta.

*

(Cenit de estío)

En ceo tan puro
non ousa voar
ave ningunha.

*

As estrelas na sombra.
Silencio 
do can que soña.

*

(Nocturno invernal)

Un vello automóbil
pola rúa chuviosa
pasea só.

*

O can, erguendo
a pata, mexa á porta
da oficina bancaria.

*

No parabrisas,
a bolboreta, branca. 
¡Feliz viaxe!

*

A libélula... ven
de abrir os ollos
a flores e cerdeiras.

*

Úa o pombo.
Verán,
non me abandones.

*

Non ter présa.
Lenta é sempre a palabra,
longo o tempo. 

*

Cando cerran os bares,
saen as estrelas.
Pero os borrachos non as ven. 

*

¿Ao alto, a bolboreta,
porque sabe que o veo
da brisa ha de sostela?

*

A brisa é cega. 
Mais o seu tacto
ilumina... e desperta.

*

Suor na face.
Golpe do sacho.
¡Terra fragante!

*

Froitos caídos
pola herba: algarabía 
de formigas e insectos.

*

(A cerdeira)

Sé como ela,
que, sen nostalxia ou dor,
florece, soña, seca.

*

De tanto voar
sobre as margaridas
a abella ten as azas perfumadas.

*

¿Por que
movendo sempre a cola,
amiga labandeira?

*

¡Lonxedades do mar!
Perdida, escintilante,
a vela pasa.

*

Caligrafía misteriosa
dun pardal
na tarde branca. 

*

Instante.
Sssss...
A libélula pasa. 

*

Pestanexar
Dos ollos dun neno.
Chuvia de confeitos.
