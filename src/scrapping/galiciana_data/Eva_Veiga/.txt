Que ou quen nos deixou tan sós  
tan soamente sós de nós mesmos  
que andamos a buscármonos nos outros  
e eles nunca nos viron pasar.  

Centos de bois cansados  
deixan cae-la súa pesadume  
dende un ceo gravemente cincento.  
É a canseira inflamada  
dun tempo sen ás.  

Centos de flamengos, almas humanas,  
arrastran os seus pasos nunha danza  
sombría de rosas.  

E lonxe, lonxe van os seus corpos, corren  
transeúntes todos na periferia dun reloxio  
de alta precisión.  
Meu amor,  
estou a morrer e non me esperas.  

Desterro de bolboretas:  
desfeito o voo  
coma sombra de aire.  

Virá un vendaval de bolboretas  
co seu po de diamante.  
Cegárano-los ollos  
a súa limpa turbulencia.  

Que signos murmuraron o crepúsculo  
dos ventos  
cando ergueitos nas súas aristas,  
afoutos de dor,  
ousaron penetrar no sacro espacio  
da Santa Comparecencia.  

É posible que outra forma humana  
nos agarde no futuro.  
É posible que agarde  
a definitiva tegra que a escriba.  
Mentres, avanzamos lentamente,  
resolvemos ou enredamos.  
Soñamos.  
Todo semella empurrarnos cara alí,  
ou dende alí algo parece atraernos  
cunha lei de gravitación descoñecida.  

Vencidos os imnumerables brazos de Deus,  
sobre a alma fica unha pesadume antiga:  
Icaria da materia.  

Dicir para ser.  
Para non esquecer que a palabra  
nos sementa no territorio escuro  
da luz.  

Forma da alma:  
O corpo medra a coiteladas de amor,  
por onde sangra  
o espacio aumenta, flúe xa sen tempo,  
inmortal.  

Aquí estamos,  
na pracenta do Primeiro Mundo,  
a penas expectantes da afamosa repetición  
das albas.  
A luz irrompe coma un gato e a súa língua  
silandeira lambe os nosos prácidos costumes.
