A Eternidade Imóvel é a beleza
errante ainda. Esta mañá o Camiño
          nace-me como nace a nube violeta
e o seu rumor de asas de siléncios.

Neste primeiro dia de Xaneiro, O camiño como o home repite a sua morte
          o seu despertar no escuro rumor da pedra onde
ser ou non ser nada.

Antiga silenciada quietude a fina chuva pola Rua das Hortas
deshabitada vai anda á roda do tempo.

Como sombra perdida no brillo da memoria, perdo-me.

O sol e as suas luces vén até min busca o seu nome cun ton human
          ao mencer na xeometria dun camiño ainda por percorrer.

Onde ir cando non se ten Destino?

Tomo a visión por realidade na Carballeira de San Lourenzo,
          de ollos calmos volve a hora.

No calendario o tempo viaxa grande parte do dia, este mar de follas
          ou moedas de bronce.

Camiño esta Antiga Terra e no mencer saudo as nubes cincentas
          e nacen este siléncio onde eu tamén me escondo.


Ponte Vella

          Alto e solitário o muro na corredoira dos muíños. Volves
          ao sol o teu mudo rostro sen nome e creba a luz as lentas
          nubes invernais. Na densidade do seu vogar reflectes
          un camiñar de río. O sen movemento canta a sua melodia
          como teñen feito xeracións idas cos seus ollos grises.


Sarela de Abaixo

          Nas miñas pupilas o cristal que existiu. Un camiño de terra
          entre ruínas que me ollan desde a sua soidade interior.
          O tempo vacia-se de minutos, atravesa un pequeno
          regato lava a sua cegueira, camiña con sandálias de prata
          sobre as augas, é rumor de palabras humanas.


Vidan Vello

          Pola rua ves antes de partir. Entre as casas pasan
          figuras de mulleres, buscan-se dentro sen se atopar
          só sombras. Persigo os abismos da palabra, nun eu
          que fuxe malferido, en secreta mudanza. Queres contar
          de outrora o tempo e ao conta-lo aprendes a morrer.
