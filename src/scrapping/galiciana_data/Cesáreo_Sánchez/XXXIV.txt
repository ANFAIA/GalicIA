Elevada palavra inasível, o camiño anda tras de ti é pérola na frente  

Soñar é despertar ao pasado: Ave nocturna busca un reflexo do inasequível .  

En Gonzar paso a noite deste día.  

Todo se alonxa. Nos lameiros agardo, contigo digo o rumor de chuva.  

Anoitece, emprendo a busca da Imaxe Horrível e fracaso na busca.  

Cando nasces da tua irrealidade antes de chegar a nós desde a tua distáncia,  
         fico preso na Carballeira Proibida.  

Cun eco mudo e a súa voz vacia o pasado ten o perfume dun ramo de lilás.  

Creamos a mirada sabemos que non estás : o día é un pasar e permanece a aldea baixo a súa quietude.  

O camiño vén ao meu encontro. Busco sen encontrar o que non é, buscando busco o instante.  

Un mencer, un ocaso apenas me separan do meu nome na encrucillada.  

Neva na carballeira vestida de siléncio. Ninguén o fai fai-se: O día vén camiñando.  

O sol de meiodia borra-se no pensar. Afundo a mao no presente e os seus reflexos.  

A mañá desaparece no camiñar, nunha ollada que pode ver e ouvir porque elexin lle pertencer.  

Tocar o Agora e as súas sombras. Desfollar todas as pétalas do día, a austera soidade.  



Castromaior  



         O tempo toma posesión dun pasado que nunca parte.  
         Vexo a sombra na sombra, as escritas palabras  
         a despertar na escrita no papel. Vexo a luz na luz  
         mentres dormes e o sol imitas. Chega un brando siléncio  
         violeta e non vexo a noite e desaparece si a leo.  



Hospital da Cruz  



         O tempo vacia-se de brancos, de minutos. A avefría tece o ar  
         coa soa luz do ser. O mencer é ollada e máscara e soña  
         que é outra noite que é desasosego tras de outra  
         máscara de lua chea. Cada distáncia que ando crea-me  
         unha soidade. Na parede creas a xanela que apenas foi outro tempo.  



Alto de Ligonde  



         O teu nome adelgaza-se na tarde que camiña lenta  
         cos seus pés doridos. És secretamente, oio e ollo  
         en toda a parte e unha parte de min aboia á deriva  
         limita co meu ser. Levo na man unha noite con lua  
         e un ramo de cerdeira .Ollo-me no espello do mundo.
