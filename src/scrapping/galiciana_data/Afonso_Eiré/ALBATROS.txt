ALBATROS
esquecida a bágoa retorna onde os albatros sorrin ás fúcsias
polas veias van as putas como infernos refinados
precedendo ininterrumpidamente o eclipse das chamineas
o dos anxos que adoran a morte dun ninguén
os cantos infantis vomitan artérias asulagadas
en cartografias desgraciadas e delirantes
que a miña caveira agoirou como tenebras en alude
camiño dun hemisfério de relóxios e cortesias
foi a miña caveira              a miña
a que durmeu o paraíso nun té escrito con viño amargo
con sangue vítima de muro
con mexos eunucos de cadáveres tépedos
que unha bilis descoñecida desviara
onde os albatros sorrin às fúcsias
o os galeóns mortuórios esquecen o retorno da bágoa
foi entón            cando a
miña caveira              a miña
herdou              sen quere-lo
a alva da Europa omitida na SINFONIA DOS SALMOS
na CONSAGRAZON DA PRIMAVERA
e no CUARTETO PARA O FIN DO MUNDO de Olivier Messiaen
que un suicida en crepusculário compuxera para min
pois ben            ao fin
esquecida a bágoa retornará onde os albatros sorrin às fúcsias
onde hai misereres con voz morna e decadente
e onde os esvaídos vasos «cantabiles»
son risos de aves que minten aos espellos
oh sí!            aló!
onde os albatros sorrin às fúcsias
e os galeóns mortuórios esquecen o retorno da bágoa
será onde eu ficarei coa miña caveira
agardando a tua palabra de doncela íntima e nídia
mentres que vestido de cavaleiro bretón
velarei docemente a promesa das armas
