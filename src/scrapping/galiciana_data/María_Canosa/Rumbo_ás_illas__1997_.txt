Manchei este
papel con tinta vermella,
quizais pensando
ou soñando
tal vez vendo en ti e en min,
que somos dous, e os dous sumamos dous, non máis.

Pasan as horas
mirándonos ós ollos,
doéndonos por dentro ata o fondo da
escuridade,
ata que os nosos ollos, enfermos de tanto
buscarnos,
non atopen o mínimo indicio de tenrura.

Xa ninguén sabe
se existe a beleza, a frialdade ou a paixón.
Esváense as sensacións sen ningunha
dificultade,
os praceres emocionais son insensibles; e ti e
mais eu,
só podemos restregárno-los ollos, dobrando
cos nosos dedos carnosos as longas pestanas cara a dentro, cravándose
na capa     cristalina que envolve o globo ocular.
Doentes, malferidos,
vivimos co sorriso pegado ós beizos,
semellando unha incógnita fluída que voa no ambiente, con cara de
ineptos de olladas insípidas, con expresión de imbécil asombrado;
Doente estampa.
Continuamos espreitándonos,
ó lonxe.

Imaxino
os teus ollos mirándome,
unas mans ó lonxe acenando, e ti non as
alcanzas coa vista, porque eu ocupo o primeiro plano, e cégote.
Mais o soño remata antes de iza-las
pálpebras, cando prosigo a imaxina-lo mundo dunha soa cor, uniforme,
harmónico,...
Da miña mente escapou a visión da túa face,
dos teus ollos, das pupilas vermellas.
Hai lume na epiderme das mans, que buscan
ansiosas o aceiro onde aferrarse, aceiro puro que non fai acto de
presenza, porque nunca existiu en min.
