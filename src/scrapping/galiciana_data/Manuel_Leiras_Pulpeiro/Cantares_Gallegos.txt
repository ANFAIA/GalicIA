Todos me dicen que espío,
Que logo me leva o aire;
Y-a culpa tenma un nubeiro
Que se me puxo por diante.

   Con me casar como quixen,
E tel-o ceio n-a casa,
N'hay noite que non me acorde
D'as noites de muiñada.

   ¡Dios che pague a tua esmola,
Cariña de repinaldo!
Non che coidei que tiveses
Corazonciño tan brando.

   Anque che son d'a Montaña,
Andoche ben limpia e fresca;
Que, anque che son d'a Montaña,
Non che son d'as carrachentas.

   Non se acanea unha folla;
Todo esta noite está calmo;
        ¡Ai, quén poidera decire,
        Co-a mau n-o peito, outro tanto!

   ¡Quén fora reichiño ruibo
Pra cantar n'a tua figueira,
Pra non salir do teu horto,
Y-aniñar n-a tua silveira!

   Como te ves con camisa,
Xa coidas qu'eres grandeza;
Non sal o toxo de toxo
Por froleado que esteña.

   Non quero a vida d'a vila,
Anque folgada m'a dean;
Quero ir e vir pol-os pousos
O sol y ô aire n-a aldea.

   Váite, barruzo, que veño
        Co-a miña mantela nova;
        Váite, barruzo, d'a festa,
Que quero dar catro voltas,

   Queren que queira un toupizo,
Con cara e corpo de cepo;
        Y-eu busco moza galana,
E de corpiño bringuelo.

   Mentras n'apadrel-o neno,
Farruco, non che perdono;
Non che perdono ¡así morras!
Xa que dixeche qu'é d'outro.

                 [...]
