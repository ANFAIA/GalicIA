Andivo todos os mares 
baixo o corazón da vela. 
Mariñeiro era por gala 
dos mariñeiros da terra, 
pescador nas outas augas 
onde aboian as estrelas, 
atal que brancas alfoias 
para enfeitar ás sereas.

El navegar, navegaba
unha dorna mariñeira;
nos ollos sempre un relanzo 
de escumas cantaroleiras,
no corazón —¡Ai, Dios santo!—
no corazón unha arela.

Os brazos eran de buxo, 
os remos, palmas lixeiras, 
o timón... ben semellaba 
asa de gueivota albeira. 
Onde él chegaba ca dorna 
iña a barileza nela,
i o vento se Ile aquedaba 
como unha pomba sinxela.

Os peixes choutaban ledos 
polo albiscar na cuberta 
co seu mouro peito ispido, 
botando cantigas tenras. 
¡Ai, él levaba, Dios santo, 
no corazón unha arela!

Ela gardaba un segredo 
debruzada na fiestra,
co mar metido na ialma, 
que era moito mar para ela. 
Os sargazos do cabelo 
enredábanlle na testa, 
porque o vento enredador 
tiña cobiza das rendas.

Cicais fose por brincare, 
ou sería por envexa,
o vento —lobo dos homes—
quixo arrabuñar na terra. 
¡Ai! ¿onde irá o vento solto 
choutando pola ribeira? 
¡Ai, o vento entolecido
polo mar, coma unha besta!

(El gobernar, gobernaba 
unha dorna mariñeira.)

Niguén escoitou a voce, 
acolá na noite pecha, 
co mar bruando arredor 
ladaíñas agoirentas:
—¡Líbrame, Señor Sant-Yago, 
pescador da Galilea;
meu Sant-yago, navegante 
en branca dorna de pedra! 
Si me librares, Señor,
irei verte a Compostela, 
descalciño dos dous pes, 
no meu peito unha vieira.

Escoitar, ben o escoitara 
Sant-Yago feito de pedra.

Vel ehí vai o peleriño 
polas valgadas da terra; 
sobor das cangadas costas 
a crus de remos Ile beila.
Nos ollos sempre un relanzo 
de escumas cantaroleiras; 
no corazón ¡ai, Dios santo!—
no corazón unha arela.
