Será a vida como unha rosa, coa sua gota transparente
na mociña mañá de sol,
mais coas espiñas de sangue acenando vivas.
Ela dixo unha vez :
"...e que nunca co meu corpo acerten
profanas mans para levarme lexos...
¡Quero quedar onde os meus dores foron !"

Mais non foi a sua rosa asi recuperada e aqui se desacouga,
na solene pedra traballada para o escuro lugar e para o mofo,
non para a sua glória.

E tamén el, no País que o acolleu
contra o fusil cobarde das cunetas,
cerrado de nostálxia e de presáxios
chamou a rosa azul dos tempos próximos
para pedir o seu regreso cando a pátria fose libre,
só cando ela, agobiada de cadeas,
as botase ao mar, eterna sepultura.
Regresou, asi, a espiña viva no canto da sua flor.
Vimo-lo entrado aqui por quen o perseguiu, camaleón sagaz,
o sempre estraño,
no tempo que ainda a Historia non anunciara.

Escritos están, meus amigos, camaradas miñas,
os desexos,
mais non está cumprida a obra que os ha determinar.
Na vosa man moza, a da esperanza
—oh, nunca ela foi tan achegada—
poñeremos o respeto dos nosos mortos máis amados,
pois el é lei para quen ten o amor como luz plena,
e un dia que o noso corazón
—acaso conserve ainda un pequeno folgo de carrizo, acaso non—
encontre o espazo puro de ar e transparéncia,
levaremos rosas a Padrón
e a Rianxo caraveis de azul aurora e luída prata,
e a pátria recuperará o ritmo natural das voces que,
como o mar,
bruarán en oferenda polos horizontes
e máis aló dos horizontes da Galiza.
Asi, na espiña ainda, outra vez escrito queda,
aqui, no Panteón da hipocresia.
