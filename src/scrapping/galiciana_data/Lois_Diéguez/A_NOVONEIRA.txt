Unha vez buscamos os altos puros
e fomos polos vieiros da serra a percurar-te.
Achaiaba a águia amiga na tarde cumprida.
E deches-nos mazás de zume doce
e o milagre da erva arrecendida,
aquela dos tempos que críamos idos.
Outro foi o sabor da vida,
e volvemos en nós, tan adormecidos,
e dixemos : "a palabra en ti foi renacida".

Que canto e que esperanza, que fragas novas
e que penas poderosas a subir para o azul
ou contra o gris da rexa tarde de león,
aló, na Serra tensa dos tesos cumes.
Que mirada clara aqui, no Campo das Estrelas,
tras a xanela amiga do salgueiro en flor,
rentes da relva asollada pola mirada caurelá.
E que alegria estar, meu amigo, aquí, outra vez contigo,
a peneirar as horas verdes que enfian paseniño
a historia longa da montaña e do camiño.
