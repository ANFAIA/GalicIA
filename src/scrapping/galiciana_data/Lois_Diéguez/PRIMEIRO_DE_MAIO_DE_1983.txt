Oh, o fero bruar das vosas voces roucas
que despertaban, hai ben tempo,
da dura cantaria e mais do xelo;
as vosas mans de auga e pedra
a apreixar anséios
como volvoretas que tremelaban ao sol
e movian as suas tenras asas
para subir, subir, subir
até se volver ar ou miñato aceso.

I.

As ventás da praza están cerradas.
Penduran farrapos de triste cor
cos que os pardaus construen os seus niños.
A cidade envolve-se na sua paz de arume.
No Pazo acenden-se luces
co siléncio recollido dos vosos ollos
e bailan espantallos co ouro e as medallas
que antonte lles entregastes
con sorriso de cartaz.
Ando perdido polas ruas
na percura dunha voz
que rache este siléncio de cemitério.
Ainda decides que non é de cemitério
cun sapo ocultando-vos o sorriso
e con ollos de peixe morto,
con ese estraño caravel
que recortastes dos diários
que pola mañá chegaron da Metrópoli,
ou coaquel outro que ao vos erguer
cando o sol xa iba alto
pintastes de azul misturando o cuspe
coa pílula que vos mandaron de Raxoi.

II.

O siléncio medra con zunido de borrasca,
entra polas chaminés grisallas
en choiva de crisantemos.
Os nenos ficaron quedos
como estátuas de sal.
Unha bágoa cobre os seus rostos
e os seus pés esmorecen nus
nesta tarde invernal de Maio.
"Hai que salvar os nenos,
hai que os salvar".
Lembro este berro con desespero.
Decide-lo os asasinos
cos vosos berros de coitelo,
os que fostes roubando do seu mundo
os lírios e pensamentos cos que xogaban,
os que amoreastes a agonia ao seu redor
e enchestes o seu tenro amor de indiferéncia.
—"Hai que salvar os nenos,
hai que..."—
oh, arrepiantes fantasmas
estes novos tempos,
ferrollo das portas
que con tanta ilusión queriamos abrir
para que fuxisen a lama e o fedor
que sepultaban a fonte das nosas palabras.
(Palabras a agromar
—desexo ainda non vivido—
como un feixe de caraveis).

III.

Para alentar tivemos que enterrar a cinza
coa que cobristes os nosos parques
e as ruas máis queridas da cidade,
e súpetos,
viñestes-vos en treboada descomposta sobre nós
dicendo que era erva tenra
traída dos modernizados invernadoiros de Europa.
O abouro foi brutal, meus odiados inimigos,
e a xente correu en masa detrás de vós
ergueita e fachendosa
en febles carros desnortados.
Algúns dos nosos ollaron para atrás
e colocaron-se amedrentados nas beira-ruas
ou foron encher a vosa retaguarda.
Agora ollamos con mágoa para eles
cando pasan, desamparados monicreques,
tecendo sombras nas suas mans informes,
abourados por cans que non paran de ladrar.

IV.

Oh, chumbento ceo
a dominar este alento feble
que non se decide a sair das nosas casas;
humilde vagalume que non ten noite
pra medrar como un foguete.
Oh, tristes ollos agachados tras as xanelas
que non despertades para encher
as nosas ruas e balcóns coa vosa luz;
tremosas mans que, como bágoas,
descansan en todos os xoellos;
anguriosa palabra exilada
no cuarto máis escuro do casa.

V.

Deixo as ruas escuras e retortas
e meto-me nas prazas que soñei de luz e pombas.
Suicidan-se os pardaus
contra as pedras orceladas.
O ceo cobre-se de pegas e andoriñas
en loita suicida.
Os lousados van zugando choiva
de sangue e plumas que baixa polos canos
até o fociño dos cans.
Brinco ao quiosque sen música
e un mar de néboa que asulaga a Praza
apaga o meu berro espido.
Das bufardas baixa un murmúrio de lamentos
apenas perceptíbel
e un rio de voces xorde dos negrillos
que morren fronte á Catedral.

VI.

Tamén vós oferecedes gargalladas de reptil,
fillos do medo apreixados en saraiva de sangue,
erva seca de ignoráncia que tamén aproveitades
para manter
os vosos fracos cabalos aterecidos,
duros como cantaria cando chaman fraternalmente
ás vosas portas de palla,
brandos, moles como a lama
cando sinalan as vosas casas coas cruces
(reflectidas
da discriminación,
docísimas ovellas
das mañás tépedas de domingo.

VII.

Quizá este laio de quiosque triste e solitário
non chegue á fondura do bosque
que como un sorriso sementamos
no fondo da Praza,
e aboiando cal leve pluma
se perda nas ondas repetidas do vento;
quizá ainda non é quen
de traspasar as murallas invisíbeis
que a técnica máis sofisticada
amaña para cada direción
á que dirixo a miña voz.
Quizá, quizá, quizá...
Xa non sei se a quentura
do aceno e da palabra
pode derreter tanto xelo amoreado nos lousados
ou se as árbores das nosas vidas
poden agromar na primavera
que vos deixastes roubar
—Maio nace hoxe, mais con tanta choiva
xa o tedes esquecido—.

VIII.

Tres mozos cantan coplas pola Rua Nova.
Visten os seus corpos con ramallos
que non sei de onde traerian.
Mais sei que van calar
cando ollen a nudez da Praza.
Calan, si, e ispen-se,
corren para espaventar o frío
e rabuñan-se na carne mol
que se vai sucando de regatos.
"Aqui están as nosas bandeiras" —berran—
e os negrillos deixan caer follas
como insignias de claro solpor.
Eu rio — son o tolo que todos precisamos—,
e aplaudo cando a Praza se vai enchendo
coas follas rúbias que deixan os pés nus
ao se pousaren na terra como plumas
ou penedos.

IX.

Choro —acaso poda viaxar o pranto
desde a ribeira máis fonda do Miño
até a Fisterra agachada pola brétema—.
Choro cara ás nosas bufardas
de miséria tranquila encumiadas na Muralla,
cara á Catedral de adormecente susurro;
choro para as sombras invernais do Cuartel,
para os montes suavemente ondeados
que asoman timidamente
por tras da Porta de Santiago;
choro cando os tres mozos,
cansos e desangrados,
desaparecen pola Rua Bispo Aguirre
cunha néboa de pombas acariñando os seus pés.

X.

No quiosque fican como cadáveres
os ramallos floridos.
Polo chan esbaran follas secas
que peteiran os pardaus.
Un ar que vén do Pazo
levanta as flores mortas nunha espiral
de bruídos
como un choro coral
ou riso unánime de salón.
Ergo o rostro da varanda.
Teño as mans xeadas.
Tamén eu teño as mans xeadas.
Oh, xentes de todos os recantos
que enchedes este estraño País,
teño as mans xeadas,
teño as mans xeadas
e o siléncio é cristal nos negrillos
e na Praza enguriñada
como un paxaro enfermo.
Ollo cara ás bufardas.
Non sei se tras o bafo dos vidros
asoman rostos
ou tan só bonecas de farrapos.

XI.

Ollade, ouvide,
soa música de Banda
pola Praza do Castelo.
Soan gaitas e hinos e marchas
que veñen amedoñando a néboa.
Oh, fantasia, fantasia...
mais sei que ás veces
é necesária a fantasia como o ar
que respiramos
e pode facer do seixo unha bubela.
Saíde, saíde agora,
deixade ese sono sementado,
escoitade o vento que nos trai
o son dos pandeiros e das gaitas,
ese coro de voces
que segue a espaventar a néboa
en cantiga de palabras fortemente unidas.
Ouvide como responden pola rua de San Marcos,
como se levantan ecos nas da Raíña,
San Pedro, Confiteiros...
Ollade como a Praza xa é un rio
de cabezas e de puños
e agroman as bandeiras prohibidas
en lírio azul e caravel vermello,
en leda pomba branca.
Oh, fantasia, realidade,
a cidade é un mar de xente.
Morre o siléncio.
Imos enterrar, ao fin, este siléncio
que como un cancro roe o noso corazón.
Enterraremos o siléncio cunha canción
que libre as nosas bocas do ferruxento ferrollo.
Enterraremo-lo no Pazo
volteando a chave sete veces sete.
Oh, fantasia,
enterraremo-lo en Maio
cando nacen o canto e mais a vida,
e o xesto e a palabra
serán para a eternidade
o noso Paraíso conquerido.
