Asísteme a noite
O ceo en cío
A lúa en
Vulva que reverbera en min
Coa insultante audacia das bestas

O inverno
Preñado de lentidude
Conformoume
Ollo por ollo dente por dente
Coma unha lingua na coveira

A miña tebra reborda
Son o que teño este desexo
E canto teño
Debe buscar saír procurar
Algún espacio que o comprenda



II

Saio
A escuridade súmase
Á escuridade
O teu ferún é o rastro que me alimenta

Qué ben saben as estrelas excitadas
A crabuña do meu sufrimento

E cómo te figura o ar a ti
A quen coñezo e non coñezo
Dende o roibén da miña nai

Os lameiros polos que me arrastro
Están a falarme de ti

O furón intimidado
A curuxa obnubilada
Están a falarme de ti

E olla os umeiros cómo salmean
Cómo repican as abeleiras
Falando a falándome de ti



III

Este é
O desposorio
Mirade

Ouh pais ouh nais todas
Que ó longo do ciclo
Penoso da existencia
Levástesnos no sangue
Para cumprir este momento

Este é
O  desposorio
Mirade

Mirade cómo se abre
As veas o río
A portentosa matriz do val
O lubre de carballos
Para nos dar abeiro

Mirade que non hai ninguén
Xa ninguén hai entre nós
Que recibimos nus
Interiormente nus
Á fin a bendición



IV

De volta ó corazón
Onde non me pertences
Cheguei a ti animal
Onde non me pertences

E agora aséxasme asédiote

Pequena femia descomunal
Toco a rebato na porta
Remexendo o borrallo
Visceral co meu fociño

Ah sí recoñézote
Olga nova sementeira
Ti es ti a que esperaba

Esta é a pel da miña pel
A confluencia dos meus ósos
O lugar para morrer
Que xa tiña previsto

E agora adéntrasme adéntrome

Os dos
Lambéndonos a cara
Revocándonos as feridas
De volta ó corazón

Bebo o teu corpo o teu corgo
Cheo de chuvia o teu seixo
Como o teu corpo a dentadas
O mellor ser do meu ser

Chego ata o cume do fondo
Xémesme xemes xememos e

Coas primeiras puntadas da alba
Estou cosido ó teu ventre

Raposa
