Diante do Pazo de Xusticia
a Nai pergunta polo fillo desaparescido.
Cruzando as baionetas dous ríspetos soldados
deteñen o seu paso.

Ninguén sabe polo que foron detidos.
Ninguén sabe daquela noite na que foron levados.
Ninguén recorda en qué lugar se alcontran
e do que son inculpados.
Ninguén coñece o letrado que no seu caso entenda
ou cándo será o xuício.
Ninguén sabe qué crase de recursos
ou probas poden ser presentados.
O Pazo é un fondo minsterio
de escuros corredores
con despachos pechados.
Rostos mudos que ollan de soslaio
rexeitan entrevistas bagoas, rogos,
semellantes aos muros
que non levan a ningunha parte.
A Nai ergue diante das portas os brazos supricantes,
sempre as mesmas preguntas nos seus labres.
Recúa malferida polas baionetas
que rudemente a arrempuxan.
—¡Canallas, asasinos! ¡Vos nunca nai tivéchedes!
¿Onde tendes meu fillo?

Agora xa está fora e outras moitas
mulleres arrodeanna, a abouran, non a soltan.
Queren saber por ela algunha nova.
Diante delas a outa escaleira do Pazo de Xusticia.
