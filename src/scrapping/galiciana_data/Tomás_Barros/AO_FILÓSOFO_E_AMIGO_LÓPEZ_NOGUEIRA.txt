Na súa escuridade de vendados ollos
anda o home abourado, descoñecido.
Outros derruban as ideas que erguimos,
encarcelan, malfiren, torturan
as concencias.
Trastocan i esnaquizan a verdade,
derruban e misturan a inocencia do pobo
nunha tebra de engados e de ósos.
Apuntan ca pistola a intelixencia,
aferrollan a lus
namentras un outo dictador,
decote adoviado con un rosto novo,
detenta a verba e o poder,
honores e condecoraciós.
Tí lembrabas por riba de tuda mascarada,
de tódolos enigmas,
aquel porvir da Humanidade ceibe
na súa loita deica o fin dos días.
Tí creias no Home,
no heroico senso da pescuda de Sócrates,
falabas noite e día con Platón e Hartman,
e tiñas dos sabios a humildanza.
Tí era-lo refuxio máis certo pra o amigo
no trebón de abisío mareiro desta vida.
Eu non podo esquencer no meu delirio
de mutilados soños
cando achegueime a tí tan malferido
coma un Quixote aspado nun muíño
de macabras insidias e feroz asaño.
Aquelas verbas túas na miña indefensión
perante aquelas outras de pezoñenta gume
devolvéronme a vida e á afouteza,
á fe na amistade e máis na loita.
Iso que non ten prezo.
Tí éra-lo mellor testigo
do cimeiro destiño nesta terra
e do tempo crudel en que vivimos.
A túa morte é un berro
que ao mesmo ceo ensordece,
ten a altura estrelecida da túa alma.
dista noite na que aturamos espertos.
