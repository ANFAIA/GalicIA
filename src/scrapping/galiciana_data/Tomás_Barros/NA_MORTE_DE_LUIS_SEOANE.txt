Perto da morte tudos estamos soios.
Mais si un artista coma tí esvaise
deixando a porta da lucencia aberta,
o adéus non dito é tesura de sába nas facianas,
é o ríspeto silencio que o afonda todo,
o laio que esmorece no caracol das ondas,
o agallope da hestoria e o bater das espadas
por unha libertade na que o pobo acorda i escintila.
Dende a falla da túa testemuña diante da vida
non se ascoita o farfullar do probe nos camiños,
é inútil a agarda da muller á veira da lembranza,
o campesiño nun sono esmigallado
pecha decote unha mesma maleta esvencellada.
No esvoazar coruscante do casal soedoso
o vello perde seu pasado no ceo do ventano,
as mozas enfeitadas de cadrelos loiros
non alcontran os seus ollos azues
nin xa asconde o palleiro aquel porvir de soles.
Cando alguén coma a noite alcende seu pitillo,
as sombras alaprean i esborrallan as lendas máis belidas.
Agora o mariñeiro apresa o vougo dunha lúa sin peixes na súa rede
e tira enfoutado do peso inorme da faterna.
Sin tí acotío moramos no cano do vento entolecido
que abafa os cirios tudos no outo firmamento
levándose os saloucos coma foIlas de outono.
Ainda te imaxino na túa lenta pegada
percurando unha táboa nos lindeiros do alén
para engadir aquelo
que ninguén podería escoitar cando ollabas de esguello,
aquelo que ven do fondo das cousas achegadas,
inquedantes, cativas,
que rube nas meixelas da rapaza,
na carraxe dos homes aldraxados,
ou trema no aloumiño da vella xunto ao neto.
Agora o día é gris callado na fouce desleixada,
é un enterro que segue e non acaba, o espacio martelado,
tí máis distante,
cando xa o mar da morte brada nos lóstregos da oraxe
que non has de voltar endexamáis á terra.
