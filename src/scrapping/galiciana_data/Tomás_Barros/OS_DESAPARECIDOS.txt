Voltarán dende a cinza,
dende o mencer postreiro,
dende os cabelos arrousados
nos campos de exterminio
ca verba fendida e sanguinenta.
Un terror de osos esparexidos
ergueito nos seus ollos,
nas súas mans o espanto.
O tempo detido no brado desconchado
enfoscará ós verdugos
no intre dun xesto escartexado.
Voltarán os desaparescidos
co extertor da ausenza
na rolda das prazas obsesivas.
Xurdirán da noite mutilada,
ao traveso da terra arrabuñada
no asaño espavorido.
Ninguén será esquencido
nisa eterna memoria
da nai afastada do seu fillo.
Voltarán ca súa perene ollada de arrepío.
Co calco da tortura nos rostos exumados
A lus será testigo sin saída
do longo pasamento e da loucura.
