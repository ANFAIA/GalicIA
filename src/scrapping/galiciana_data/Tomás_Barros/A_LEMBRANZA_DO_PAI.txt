Tí non podes ollala.
A moura nube que cobre as nosas vidas.
Ista anguria no peito delongada.

Os arbres do xardín dende a túa canseira
camiñan mui despacio
e as pombas na súa reboada
van desfollando o ceo.

A túa vizneta, sempre leda,
corre agora antre as campas e os cipreses.
Ten memoria para túdolos nomes.
—Os vellos esquecemos.
A inocencia antre tumbas e frores.

Ennovelada lus nos volantes de ferro
xira polo obradoiro.

—¿Cómo será o futuro para todos?
Non, non esqueces. Perguntas e perguntas.
Tudo ha de ter remedio.
E faise un gran silencio.

Nos detemos un intre para ollar os peixes
polo fondo do estanque.

Unha bris arreguiza a tona mesma do esprito.
—¿Son minsterio ou pavura? —me pergunto.
Tí somentes comentas:
—Non, nonos entendo, os teus artigos.
Denantes se escrebía pra o pobo.

A friaxe do Hospital naquela radiografía.
Tí acamado, enviso naquel teito espido.

Algún home alombado ao carón do seu torno
ascoitaba decote teu consello.
Sempre chegabas tarde do traballo.
—¿A peonza de xúcaro ou de buxo?
—¿Agora xa un xadrés?
Farfullabas perguntas decotío
coma si alguén houbera feito trampas
niste xogo da vida.
¿Cómo ten de falarlle un pai a un fillo?
