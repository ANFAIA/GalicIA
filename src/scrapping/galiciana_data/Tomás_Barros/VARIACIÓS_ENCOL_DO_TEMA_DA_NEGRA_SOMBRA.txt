O sol medra no esmoleiro
coma un témero silencio;
perante de cada porta
acude pra darlle o pan
a mesma meniña orfa.

—Rosalía, cando imaxino que és ida
dende o mesmo sol arraias.

Cinco anos no colo da pizarra
deletreando a solas
o teu ceo entintado,
cinco anos na randeira das trenzas
e no bater das ondas
que se afondan na alma.

Quince anos Rosalía nos ollos,
esquencida antre as xentes que reloucan,
na orfandade das mans
asidas da mesma sombra.

—I ére-la estrela que brila
i ére-lo vento que zoa.

Vinte anos no sono de lume da lareira,
debruzada na vidrieira
da choiva.

—I és a noite i és a aurora

Trinta anos de lembranzas coma lousas
de viudas de vivos
naquela chama dos cirios
dos que se foron sin volta
con unha espranza de trigo
polo horizonte das praias.

Rosalía na raiola do sol, no marmurio do rio.

—En todo estás e tí és todo,
pra nós i en nós mesmo moras.

Cando o povo enviso ascoita...
Si cantan és tí quen cantas,
si choran és tí quen choras.
