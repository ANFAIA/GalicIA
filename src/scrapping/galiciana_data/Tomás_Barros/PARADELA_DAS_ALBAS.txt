Paradela das albas andaregas,
da cita co ventano alcendido
dise home decote esmorecido.
Paradela das enrugas en ristre
derrubado no lusco e fusco
por xigantes teimosos trocados en muíños.
Paradela do encarte das vidas e as parolas,
con viravolta de moeda no ar
e retruque de espello repentino.
Paradela das gafas onde mora
un acorado mundo no que unha man embarga
as vidas unha a unha.
Paradela dos pasos de ida e volta,
do can que segue ao home feito sombra.
Paradela das barbas nas que o vento zoa,
onde as ondas do Orzán baten e brúan,
das barbas badueiras de albeira reticencia.
Paradela do nebueiro envolto na denuncia,
da pergunta que é resposta,
dun olIar obsesivo de disco que se alcende
roxo ou verde.
Do maldecir contra as inxurias,
do golpexar na testa dos contrasentidos.
Paradela dos paraugas abertos baixo a choiva
antre o silencio do alciprés e as campas.
Paradela da alba atropelada,
da traidoría da roda,
da alba esparexida no sangue da esperanza,
no abrente dun ceo de ladridos sen dono.
