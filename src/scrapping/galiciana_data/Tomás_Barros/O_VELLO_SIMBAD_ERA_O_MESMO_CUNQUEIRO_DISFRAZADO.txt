—¡Veña, hom! Deixa de pór o cóbado nas penas da Moluca.
Eiquí as ondas nunca morren.
Nin hai espello algún que poida refrexar imaxe algunha.
Nin peite prá a serea que chamas Venadita.
Non te fagas de novas.
Date denantes de dar un paso eiquí.
Vas a xustificar o de poñer paxaros por espías
naquil reino Doncel e ónde foi a parar.
Eiquí o máis encoberto é o que máis se amosa.
El porqué fiseches falar ós peixes
anque foran dous sílabas por verba e por burbulla.
E revoar un limoeiro coma unha volvoreta.
¡Vaites, vaites, temos de facer contas!
¿El porqué alumbregar dous serpes en dous lanzas?
¿El cómo trocaches de lugar as illas?
¿El porqué axirxilar teimoso pola xeografía?
Solta agora a verdade, cando pisas a terra de ningures.
Os cervos, as fitas coloradas, tuda orela
xa se perden no tempo.
Conta agora el porqué o longo camiño dunha vida
remata nunha outa muralla que pecha tudo o mare
e tuda ollada.
El cómo poden trocarse sete reinos
nas sete pedras preciosas dunha soia sortella.
En qué dedo pode alcontrarse tanto poderío.
Porqué un delfín ha ter orellas
ou ciumes dun neno.
Fala, porque tí, sabidor dos camiños máis segredos,
xa non tes máis camiño.
Eiquí a phantasía non acorre.
Non podes argallar un conto novo.
para entreter os gardas dista nova porta.
Agora as verbas non abondan.
—¡Señor! ¡As verbas foron os meus feitos!
Elas foron a mel da miña vida.
¡Xulgádeme por elas!
Eu estiven no mar como en visita.
