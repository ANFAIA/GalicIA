Coma unha gran traizón encostada
tiña de solprenderte a morte na escaleira.
A tí que coñecías cada banzo fraterno
da amistade.
cada madeira en cada rostro,
cada minsterio en cada sombra acubillado,
e ise alguén que retorna
dende o lonxano door
á lus da vela.
Cecais o ceo estrelecido
finxía nise intre no balbordo das ondas,
nas gueivotas pairando no silencio,
as túas loitas con o desconfiado,
aquela espranza coruscante,
a beleza arraizada que sempre sospeitaches
encumiaría no seu aceno á vida.
Solprendeute cecais o intre derradeiro
coma un novo limiar para os alcontros,
como pilla a lembranza ao mariñeiro
ensumido nunha soia zugada da súa paipa.
Trafegabas dunha banda noutra
atreito a páxinas i espigas
naquela voce que te leía en voz outa
cunha fidelidade alén das mesmas verbas.
Tí precisabas: ¿A ver, a ver? Repite.
Sí..., mais..., endebén. Poidera ser...
Non, non é iso. Sempre será posibel
algún entendemento.
E namentras un cabalo de buxo xurdía do teu xesto.
Daquela, a morte engumeada
medraba escano tras escano pola noite
sin poder acadar
o feitío de abrente do teu rostro.
