Non hai terra que te enterre,
nin pobo que non te nome,
nin fame que non te lembre,
nin sordo que non te escoite.
Non hai choiva en que esmorezas,
nin solpores que te oculten,
nin picouto en que non medres,
nin ceo en que non alongues
os azos da túa afouteza.
Que tí estás vivo antre os vivos
e aviveces nos relampos
dos silencios aldraxados,
e nos ventos afollado
esgazando o aviltamento.
Sempre voltas con o trigo,
con a fouce da verdade,
con a arela no velame
dende un horizonte orfo,
e mesmo o rostro da fame
te saúda nos camiños.
Tí sempre altivo cos fortes,
sempre homildoso cos probes,
sempre destemido rio
espido e ceibe na verba,
sempre ao carón dos que sofren
coma o lume na lareira.
O mar polo que te fuches
sempre esgrevio te devolve
avolto en ondas avesas.
E pois que ninguén te esquece
e sempre te alcontran vivo
no fondal dos corazoes,
non hai terra que te enterre
nin pobo que non te nome.
