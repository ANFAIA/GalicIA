Espíu o monte a mortaxa.
Cataléptico no inverno,
volta á vida na Coresma
e viste de nazareno.

(Cantariñas costureiras,
con agarimo, teceran
o manteliño morado
có que se enfeitóu a serra).

Por fuxir do sol, a neve
agachóuse antre as silveiras,
trocáronse en brancas frores
as revoantes folerpas.

Os regueiros, por quenceren
do aterecer das xiadas,
andan ás pinchacarneiras
polas encostas e as fragas.

Cal na teima dunha aposta
pra ver quén rube máis alto,
hortos, bacelos e soutos
gateñan polos sucalcos.

As cerdeiriñas, louzanas
mozas no día da festa,
na verde orella penduran
roxos brincos de cireixas.

As velliñas caracochas
coa primadeira tolean
e, de perifole, poñen
fíos de ouro das candeias.

Embaixo, o río, prisioeiro
antre as penas, nun caborco,
chouta por unha fervenza
pra saír do calabouzo.

E, sen medo a se esfragare,
bota a fuxir, ás carreiras,
cara os vieiros do mar
a embarcare pra as Américas.
