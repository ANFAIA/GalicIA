Como un réptil arteiro, a Noite
agatuñaba dende o Cais da Ribeira.
Uns ollos atopaban outros ollos silentes e, no espello dos ollos,
nacían convulsións que os ollos devolvían a outros ollos, e
estes
retomaban a orixe, o comezo dos tempos, en rotación perenne,
como un xirar etéreo de planetas nacendo. Á espreita estaba o
Ciume
afiando a gadaña, mascarada en rumores do río que morría
o mesmo que os amantes, que esmorecían vidas polo Cais da
Ribeira.
Dende a ponte, un coitelo de gume taciturno pairou sobre das
augas.
Ninguén na escuridade enxergou o coitelo, mais dentro da súa
prata
xa contiña a mensaxe de morte irreversíbel. As cores da Ribeira
coñeceron o tráxico designio do coitelo e acenaron nerviosas
unha triste chamada, un consello intanxíbel, unha nota de
música
inaudíbel. E, xordos, os amantes ficaban alleos ao perigo
da prata relucente. E o coitelo xa era un aguillón mortífero,
bifurcado en dúas setas de obxectivo preciso: as arterias de
dous
amantes tresleados, azuis e silandeiros. E, en canto, unha boca 
deseñaba en obscenas actitudes o bordo dunha copa de úbedos
licores. O coitelo xa marchaba infalíbel aos corazóns calados.
Logo, un esgazamento, as mortes insondábeis, o arrefecer dos
corpos,
o labor do coveiro, o silencio gabeando sobre o Cais da Ribeira.
