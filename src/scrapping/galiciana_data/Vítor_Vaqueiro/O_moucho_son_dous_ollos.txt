O moucho son dous ollos
          espetados
          na fronte
          da noite e das estrelas;
          dous seixos aquedados
          chantados entre lúas e meixelas;
          dous silencios infindos, axexantes;
          lumieiras sen luz,
          palpabrexantes.
O moucho-espía,
o moucho-garda,
o moucho-escoita,
o moucho-sentinela,
o moucho-mastro,
o moucho-pólaergueita,
o moucho-vixiador,
o moucho-esteo,
o moucho-cariátide,
o moucho-outeiro,
o moucho-grímpola,
o moucho-carrapucho,
o moucho-xeo,
o moucho-sempremoucho:
          fita os peitos da noite,
          o arrecadén da noite,
          o corpo da Nai Noite,
          e albisca as padiolas
          que levan os fantasmas, camiñando,
          turrando da canseira,
          como un exército vello e desafouto
          que tira os seus feridos
          e mortos do que fora
          o campo da matanza.
