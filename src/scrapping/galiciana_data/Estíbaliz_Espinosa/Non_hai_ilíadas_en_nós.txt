Non hai ilíadas en nós
pero cantas veces atinximos memoria.

Cae a choiva coma todo o que lentamente cae
para volver a recompórse en futuros versos.

Aquí temos a posibilidade de cruzar unha ribeira.

E de volver a alancear inimigos
cunha batalla grande de xeracións que desembocan.

Maquetas de palabras
e verbos catapultando imaxes
para asolar
un templo cotián
miserable.

Velaiquí o meu potente cabalo oco.
Velaiquí o artificio e a enxeñería: imaxes
só imaxes.

Pero as miñas.

Até onde eu queira
como un país libre heroi lendario.

Até este verso xusto, húmidamente rescatado
este verso que, cando termine,
empezará a secarse ao sol.
