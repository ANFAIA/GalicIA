Amenceres globulares.
Porque hoxe estou aquí soño amenceres globulares
alén Orión
as miñas pálpebras atravesan con espasmo
a súa púrpura nebulosa
alén Andrómeda feita do leite
de sabe o ceo que inmensas mulleres
alén batallóns de asteroides e aerólitos errantes
que contribúen á arquitectura polposa deste gran de
                                                            pó
nadando na nada cósmica.

Pero eu estou a soñar
con eses amenceres globulares
porque talvez creo na incerteza ou na fáustica visión
dun olimpo cargado de raiolas brancas
creo nas metáforas lendarias que fanse apariencia e
realidade
baixo un mesmo conxuro
creo neses piñeirais que o vento fortalece
neses feixes de sol incrible que rozan un aglaiado eu
para transformalo na enteira humanidade
creo na música que soará para entón deliciosa e máxica
coma unha scheherezade arrebatada das sombras
un amencer máis.

Deseño de puros soños a química e a taumaturxia
destos
amenceres grandiosos
coma rosetóns de chumbo
violento e vidros verdes
azuis augamariña
e salmóns de pau de rosa

globulares
ceibando chorretóns de líquidos elementais
intumescentes
fastuosos amenceres
convidando de vez a gardar valiosísimos átomos de
silencio
remoer na soidade de hemisferio a hemisferio
deste noso globo que se nos fai pequeno
nas arelas arreitadas de botalo a voar polo
ceo cosmonáutico mirar polas fiestras pechadas dos
planetas
merendar raios doutros soles
na herba eléctrica

onde escomece unha uránica certeza
o azar
a amencer.
