A casa estoupou e un estranxeiro
agarda debruzado na soedade da herba cabreira, onde recoñeceu o
seu espírito. A luz cruel do lugar incendia de prata os seus
cabelos enquirquillados. O que fica non é ruína, nin entullo, nin
po, senón ouvido devastado pola corrosión das píntegas,
extenuado silencio, paredes en pé de flaxelación. El, a quen
non amo como irmao, senón como herba, non sabe o que facer co
estouro e segue debruzado, agardando pola señora. "Non ha
de vir", ouve el, "nunca máis". E a voz acalca na
cerna da trabe que apodrece nas súas orellas guichas.

"Apura e constrúe a casa á
túa vontade, bebe nas augas extintas, funda a túa secta, ergue
a cabeza, déixate ir no río de asfalto e avanza". Pero el
segue aí, debruzado, petrificado de luz, encarnado na
desolación.

Agora dá en chover.
