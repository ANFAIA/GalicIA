Teño un Arco da Vella.
Teño un arco de cores.
Ten no teito unha tella.
Ten no leito unhas flores.

Teño un Arco da Vella.
Teño un arco de amores.
Feito de bicos semella
e pintura dos solpores.

Teño un Arco da Vella.
Teño un arco de arrolos.
El entra pola xanela
ás veces con algúns choros.

Teño un Arco da Vella.
Teño un arco de xogos.
Para taparme as orellas
se estoupan bombas e fogos.

Teño un Arco da Vella.
Teño un arco de risas.
Xoga connosco ás carreiras
empurrado polas brisas.

Teño un Arco da Vella.
Teño un arco de caricias.
Dounas, danmas e repito.
Compartimos as ledicias.

Teño un Arco da Vella.
Teño un arco de libros.
Imos con eles ó campo
para que lean os grilos.

Teño un Arco da Vella.
Teño un arco con xiros.
Á dereita, á esquerda,
el guía os nosos navíos.
