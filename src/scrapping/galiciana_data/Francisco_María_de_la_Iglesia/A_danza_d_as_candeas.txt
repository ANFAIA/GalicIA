Nenas d'estas aldeas
tragué candeas
      a bendecir,
que a Virxen Candeloria
vos brinda groria
      c'o seu sonrir.

Traguéll'unha ruliña
d'a sua almiña
      remedo fiel,
do seu amor semello,
decote espello
      do candor d'él.

Con polas de romeiro,
sempre olideiro
      ramos facé,
e con bendito inxempro

seu sagro tempro
      arrecendé.

Que ôs pés da Nai máis pura,
reina d'a altura
      só debe arder
a luz que nas estrelas,
eternas velas
      vemos tremer.

Diant'ela voso labio
sin vil resabio
      brote a orazón,
qu'é ela a fonte sana
do bén que mana
      do corazón.

E baixará do ceo
un río cheo
      d'eterna lúz,
qu'afogue a crúa guerra
que fai da terra
      sanguenta Crúz.

Vinde que casadiños
os paxariños
      reviven xa,
e Nai de tal Neniño,
compañeiriño
      fiel vos dará.

30 Xaneiro 1876.
