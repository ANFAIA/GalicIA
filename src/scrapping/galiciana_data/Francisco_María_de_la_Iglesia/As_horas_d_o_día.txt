Pintan as horas do día
como virxes candorosas, 
con crechos cabelos d'ouro
e alas de mariposas,
con cófia e túneca aireiras
de gasas de côr d'aurora; 
brazos e colo de neve, 
labros de roxa mapola, 
c'unha strela sobr'a testa 
qu'espargue lume de groria;
e na destra un ramallete 
d'espigas, frores e froitas, 
coma siñal de saúde,
e dos bés que nos dá Frora.
Así pintan, así pintan 
con olladas que namoran, 
antre recendoso alento,

esas harmonientas Horas,
que con tanta calma veñen 
cando algún dôr nos afoga... 
e cando algún bén nos bica
foxen ¡ai! tan presurosas.
