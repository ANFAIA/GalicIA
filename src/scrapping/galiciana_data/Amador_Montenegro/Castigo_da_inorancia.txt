Pol-o xenio imortal, cuia memórea 
Avara garda a hestórea, 
No Escorial famosísimo se erguía 
Aquel mosteiro-pazo, en que se marca 
O cenit a que un día 
Unha nación chegou e seu monarca. 
¡Todo era movemento, todo vida 
Na aldea pobre e antes esquencida!.
Cimentos escavados,
Pedras en bruto, andamios, cimbras, arcos, 
Soleiras de ventás, de portas marcos, 
Colunas, capiteles xa labrados, 
De carros algús centos, 
Miles de obreiros ô traballo atentos, 
E por entre o babel, como do mundo 
Que seu poder e xenio gobernaba, 
Esquencido y-en calma paseaba 
D. Felipe Segundo.
Un curioso pedante,
Crítico, como moitos, inorante.


Seguro de que oía
Aquel home de negro mal vestido 
Que marchando, aburrido, 
Con paso tardo lentamente vía,
A parlar comenzou, os arquitrabes, 
As colunas e naves,
Plantas, cotas e alturas mesturando
De tal xeito, que o Rei que leva o mote 
De Prudente, que tiña diante un zote 
Votando a conta, fóiselle acercando 
E preguntou: «señor, vosté que o sabe, 
O que é, decirme quere, un arquitrabe»?
Calou o presumido
Pol-a pregunta véndose collido, 
Y-entón o Rei lle dixo: «non se ofenda;
Mais non fale xa máis que do que entenda».

Aprícollel-o conto ôs que xusticia,
Sin tomaren traballo en conocela
Ni máis xuicio mostrar que unha buvela, 
Lle negan a Galicia.
