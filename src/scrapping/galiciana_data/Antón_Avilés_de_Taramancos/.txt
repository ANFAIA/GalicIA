AGORA, Rei, bebamos xuntos o veneno.
Eis o teu reino: Onde ti cantabas
cantan os convidados, os larpeiros
consumen a facenda e sementeira,
os piornos valeiran e as artesas,
e pouco a pouco, ouh Rei, foron roubando
o espírito da pátria.
Trabucaron
a lingua e os sinais, a eséncia mesma
do noso ser puxeron na fronteira.
Somos iso.
Atoutiñamos marcas coñecidas
para saber quen somos.
Esparexido
anda o sangue no mundo, e non ten volta.
Vexo-o relocir como unha estrela
da que nos chega a luz noutro milénio,
e ese é o sangue do noso cáliz
exposto nos escudos.
O sangue que temos de beber, este veneno
que agora compartimos:
Saúde El Rei, os tempos son chegados...!
