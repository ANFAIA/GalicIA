¡Pinal de Tragove!
¡Zoador, barulleiro pinal
enraizado nas laxes fendidas
da beira do mar!

¡Que dozura no arume bravío
ten a branda resina que cai
das abertas feridas das ponlas
en adoas de limpo cristal!
¡Que agarimo e brandura de berce
nas secas faíscas alfombra do chan!
¡Pinal de Tragove!
¡Fungador, impoñente pinal
que te enrugues altivo,
rei da soedá,
ó frente o misterio calado do ceo, 
ós pés o mistéreo bruante do mar!

¡Repouso encantado
das tardes do vran!
En bandadas chegaban as pombas
no teu verde ramaxe a pousar...
a alma viaxaba por terras non vistas 
en busca de Aquela que nunca virá... 
¡os ollos seguían
unha vela lonxana no mar...!

¡Segredo da calma
dos mornos seráns!
Na sombra do ceo refulxe a mirada
cruel de Aldebarán... 
A trirreme do Ensono, en silenzo,
vén da praia nos cons a atracar,
coas bandas e os remos cubertos de rosas 
e na proa este nome: "Ideal".

¡Soídos lonxanos das prácidas noites
de meigo luar!
Voz de Scheherezada, 
mainiña e levián,
que tece cos fíos de prata da lúa
a máxica historia do vello Simbad...
¡unha fada enloitada que axexa
o camiño de luz sobre o mar...!

¡Pinal de Tragove,
rei da soedá,
que rosmas altivo,
diante dos misterios do ceo e do mar, 
do pobo gallego
a queixa ancestral!
