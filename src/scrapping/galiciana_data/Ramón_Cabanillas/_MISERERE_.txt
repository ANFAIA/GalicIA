Morre abafada Galicia
baixo a pouta castelán:
temos fame de xusticia;
fame de lobo e de can.

¡Probe
de nós!

¡Dios nos colla da súa man!

Saien os vapores cheos;
nenos e homes que se van:
cai o pedrizo dos ceos
e deixa arrasado o chan.

¡Probe
de nós!

¡Dios nos colla da súa man!

Ó chegar o Sanmartiño
os foreiros voltarán:
ni esquecerán o camiño
ni as rendas esquecerán.

¡Probe
de nós!

¡Dios nos colla da súa man!

No hai herba pra darlle ó gando
nin queda palla do vran:
os automobis bruando
carretera adiante van.

¡Probe
de nós!

¡Dios nos colla da súa man!

Xuraron nas eleiciós
faguer a vida levián:
ruben as contribuciós;
o ano que vén dobrarán.

¡Probe
de nós!

¡Dios nos colla da súa man!

A corenta reás o millo
e non se atopa ni un gran:
eles... dándolle ó sarillo,
faguendo como que fan.

¡Probe
de nós!

¡Dios nos colla da súa man!

Temos o frío nos ósos
e no hai follato nin lan:
choran os filliños nosos
pedindo quentura e pan.

¡Probe
de nós!

¡Dios nos colla da súa man!

¡Temos frío! ¡Temos medo
de erguer o sacho na man!
¡Bebemos o viño acedo
e xa o sangre é solimán!

¡Probe
de nós!

¡Probe dos probes sin pan!
¡Dios nos colla da súa man!
