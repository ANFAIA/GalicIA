¡Noite diante dos ollos!
¡Noite no pensamento!
¡As brétemas da Dúbida!
¡Os pantasmas do Medo!
¡Costa arriba, caíndo
sin ver onde tropezo...!

Soio
unha espranza:
¡o
raio aceso
dunha
estreliña
que
brila ó lexos!

¡Esquencido dos fillos!
¡Bulrado dos alleos!
¡Afundido na sombra!
¡Magoado polo peso
dunha Xusticia en feira
escrava do Diñeiro!

¡Soio
un consolo
pon
no meu peito
a
luz da estrela 
que
brila ó lexos!

¡Nas mans a feridoras
cadeas do foreiro!
¡Ispido, arrodeado
de roxos cans famentos
que con dentes e uñas
gobernan os meus eidos!

¡Soio
entre a sombra
tenme
dereito
a
luz da estrela 
que
brila ó lexos!

¡Abafado, sentindo
como funga no vento
o rachador estalo
da tralla do negreiro
que o maldito cacique
mercou, coa alma, ó Demo...!

¡Soio
me alenta
neste
deserto
a
luz da estrela 
que
brila ó lexos!

—Rube, rube ó Calvario
¡ou Cristo destos tempos!
Un derradeiro esforzo; 
¡un paso máis, labrego! 
¡A estrela é unha fogueira
que
xa está preto!
