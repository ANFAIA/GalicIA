¡Ou meu sono labrego! Unha casiña
preto do río, ó abrigo dos pinales,
con piorno e alboios nos currales 
e palleiros na eira e na curtiña.

Ó pé da casa un muíño cantareiro
ó son da lira de ágoa que enche o caño, 
baixo o maino agarimo dun castaño
e os amorosos brazos dun cruceiro. 

Todo ó longo da aberta do muíño
tortas e vellas cepas de albariño
cos asios mestos no bendito outono.

E un ferrado de terra por facenda
pra prantío e xardín, libre de renda,
diesmo a Dios, sin foreiro nin máis dono.


Groria e lecer da casa, unha lareira 
en que arderan enteiros os carballos,
arrodeada de afumados tallos,
con forno cheo e forte gramalleira.

E do inverno nas noites, cando o vento
nos altos pinos seus doores laia
e misteriosa rube dende a praia 
a rouca voz do mar, no antigo asento 

de meus avós labregos e cristianos,
presidindo o rueiro de aldeanos
que a relocente labarada doura,

ouír contar, doído, a un xornaleiro
—¡follas sin escribir do Romanceiro!—
a lenda triste dunha reina moura.


Ir á misa nas festas e á saída 
na paz do adro conversar cos vellos
deses ditos, costumes e consellos
con que a vida do campo está tecida.

Tralo homilde xantar, mentras que a xente
moza relouca no turreiro, leda, 
ler un libro no fondo da arboreda 
ou visitar na vila algún parente.

E ó volver cara á chouza, paseniño, 
praticando da anada cun veciño, 
baixo a dourada craridá da tarde

ir vertendo, ó pasar, na aldea en calma,
este saúdo todo mel da alma: 
"¡Vaia con ben, paisano! ¡Dios o garde!".


Ás traicións e ás inxurias xordo e cego 
sobre todas as cousas deste mundo 
arrolar meu amor, nobre e profundo,
á redención do escravo chan gallego.

E si un día felís contra a inxusticia
nos agros celtas o cramor se escoita,
ser dos primeiros en abrir a loita 
baixo a santa bandeira de Galicia.

Seguila sempre, e ou lavar o ultraxe 
dese feudal, sangrento vasallaxe
que lle impón, contra lei, a irmán Castela,

ou no aberto combate malferido,
ó pé dun valo vello e frorecido,
¡unha mañán de sol, morrer por ela!


E si o ceo dispón de outra maneira
meu sinxelo vivir, facerme vello
tendo a honra do nome por espello
e a probeza por dina compañeira. 

Ver os meus fillos, para ben, criados, 
amantes do seu chan, traballadores,
sin rebaixarse nunca ante os siñores 
nin erguerse xamais ante os coitados.

E cando chegue o día da partida,
acollendo sin medo a nova vida,
limpa a concencia do mundano lixo,

morrer cristiano, baixo propio teito, 
mandando, como é de uso e de dereito, 
o corpo á terra, ¡a alma a Dios que a fixo! 


A ti, miña muller, arca pechada
que no seu fondo garimoso encerra
o que me queda santo sobre a terra, 
van estes versos de visión dourada.

Eles diranche que, ó través da vida, 
sempre, sempre miña alma soñadora
pideulle a Dios que na postreira hora
cerre os meus ollos esa man querida.

E neles vai, paxaro cara ó niño,
agardando que o colla con cariño,
este meu rogo que a visión compreta:

Quero na lousa que me dé sosego
esta palabra que ten luz: "Gallego"
e esta palabra que ten ás: "Poeta".
