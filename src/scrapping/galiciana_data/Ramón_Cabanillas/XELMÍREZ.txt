É toda a Raza e toda a Terra nosas.
Erguendo a Sé, coa forza dunha arela
que as pedras fixo froecer en rosas,
dalle a Roma unha irmán en Compostela.

Ampara reises, sabios e trobeiros,
bota ó mar o birremes dunha armada,
cobre os vales de pazos e mosteiros
e impón a lei co báculo e coa espada.

A punto de morrer, cando se mira
diante das portas fúlxidas do ceo,
da súa catedral fixo memoria.

E, tornando a Santiago, encende e inspira
no corazón e a mente de Mateo
o prodixio do Pórtico da Groria.
