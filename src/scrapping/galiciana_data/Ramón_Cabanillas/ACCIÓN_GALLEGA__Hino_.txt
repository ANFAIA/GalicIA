¡Irmáns! ¡Irmáns gallegos!
¡Dende Ortegal ó Miño
a folla do fouciño
fagamos rebrilar!

Que vexa a Vila podre, 
coveira da canalla,
a Aldea que traballa
disposta pra loitar.

Antes
que ser escravos,
¡irmáns,
irmáns gallegos!
que
corra a sangre a regos
dende
a montana ó mar.

¡Ergámonos sin medo!
¡Que o lume da toxeira
envolva na fogueira
o pazo siñorial!

Xa o fato de caciques,
ladróns e herexes, fuxe 
ó redentor empuxe
da alma rexional.

Antes
que ser escravos,
¡irmáns,
irmáns gallegos!
que
corra a sangre a regos
dende
a montaña ó val.

¡Irmáns,
oíde!
¿Sempre
teremos
de
ser escravos,
pitiñas mansas, pitos coirentos?

¡Irmáns!
Galicia
é unha ringleira de galiñeiros...
¡Todos
a unha!
¡Matemos todos os galos negros!
