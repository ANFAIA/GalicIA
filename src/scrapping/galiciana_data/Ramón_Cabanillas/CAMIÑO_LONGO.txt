Camiño, camiño longo,
camiño da miña vida,
escuro e triste de noite,
e triste e escuro de día...

¡camiño longo
da
miña vida!

Vereda, vereda torta
en duras laxes aberta,
arrodeada de toxos,
crebada polas lameiras...

¡vereda torta,
ti
onde me levas!

Camiño, camiño longo.
A choiva, a neve e as silvas 
enchéronme de friaxe,
cubríronme de feridas...

¡camiño longo
da
miña vida!

Vereda, vereda fonda
de fontes tristes, sin ágoa; 
sin carballos que den sombra,
nin chouzas que den pousada...

¡vereda fonda,
ti
cando acabas!
