Cando a fúlxida luz d' o sol morria,
ou cando viña a luz d' o novo dia,
tremborosa chegaba ô pé d' o altar,
pra lle pedir á virxen d' os Delores
q' o fillo qu' era iman d' os meus amores
      viñese pr' o seu lar.

Cando ô morrer a tarde n-as cañadas,
n-os montes e n-o val as bateládas
resoaban d' o toque d' oracion,
ou n-as fogaxes d' a alborada, cando
soaban as campás repinicando,
      por él roguei a Dios.

De rodillas n-as lousas d' a eremida
en súpricas d' amor pasei a vida
chea de fé, d' espranzas e d' afan,
non viña dia que á rezar non fôra,
y-a negra noite, o lumiñar d' aurora
      víronme sempre igual.

Diante d' aquela virxen delorosa,
nai a mais grande, nai a mais chorosa
q' o morto fillo n-o seu colo ten,
xemendo e con bagullas lle pedia,
que o fillo, miña santa idolatria,
      m' o trouxese con ben.

¡Cántas veces, namentres n-as romaxes
postal-as mais con churrusqueiros traxes
gozaban d' os praceres d' a funcion,
eu soliña por él loito vestindo,
car' o sagrario camiñei sintindo
      morrer o curazon!

¡Cántas â Virxen n-a solénia calma,
muda, pero falándolle n-alma

e pondo os ollos n-ela lle pedin,
que aquel filliño tan chorado agora
sano, feliz e probe como fora
      volvése pr' onda min!

¡Mais non volveu! N-aquel país ardente
que pr' a gallega xuventú presente
mais atraucion q' a d' os abismos ten;
n-aquela sepultura nunca chea,
n-aquel monstro famento, n-a siréa
      d' o mar d' o noso eden;

N-aquela terra, ¡ay Dios! q'a sangre nosa
fixo forte bellida y-abondosa,
n-as malditas Amérecas, morreu...;
como cantos pr' aló marchan, ¡probiño!
salús, vida, porvir, páis e cariño,
      todo... tod' o perdeu.

Eu tamen o perdin, tamen coitada,
sin agarimo, sola esconsolada,
vella enganida, síntome morrer:

non terei unha man que compasiva
me cerre os ollos, nin quen mentras viva
      faga por me sostér.

Rôla viuda son, que pol-o vento
lembrando vai ó croel esquecemento,
y-os salayos que ten n-o corazon,
alma que vive en pena n-esta vida,
nave n-as augas d' o delor perdida,
      xardin sin froles son.

Inda parés q' o teño n-o meu colo
dándolle bicos en suave arrolo,
e non podo creer que xa o perdin...
¡que negra e fera foi a sorte miña!
morreu... tamen eu morro... coitadiña...
      ¡coitadiña de min!
