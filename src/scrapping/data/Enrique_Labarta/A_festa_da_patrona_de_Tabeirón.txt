¡Inda parés que foi onte!  
   ¡Inda percebo a fragancia  
   das rosas da miña infancia;  
   oigo o marmullo da fonte  
  que está preto do meu lar,  
   i o calore astra min chega  
   da casiña que fumega  
   acochada antre o pinar!  
   ¡Xa todo, todo pasou!  
  ¡Legrías, doutras idades,  
   ilusións das mocedades  
   que a triste vellez marchou!  
   ¡Non tornarés mentras viva!  
   Frores que nas augas can  
  e que río a baixo van,  
   nunca volven río arriba!  
   ¡Lugares onde nacín,  
   niños de idas esperanzas,  
   o tempo, cantas mudanzas  
  puxo en vosoutros i en min!  
   Berce, que ó son arrolache  
   de alalás adormecentes,  
   os meus sonos inocentes  
   ¿onde o teu fin atopache?  
  ¡Cicais, xa na senentude,  
   as táboas que te formaron  
   mans despiedadas serraron  
   prá tapa dun ataúde!  
   ¡Semellanza antre os dous hai,  
  pois co curazón desfeito,  
   tamén coma ti, o meu peito  
   tapando outro morto vai!  
  
  
   Das mamorias que removo  
   da infancia, viva en min resta  
  máis que todas, a da festa  
   da Patrona do meu pobo.  
   ¡Ai, n'é estraño que me lembre  
   na miña vida azorosa,  
   con amor santo da Nosa  
  Señoriña de Setembre!  
   Sin apartarse de min,  
   súa imaxe comigo vai,  
   ¡que no colo dunha nai  
   a querela deprendín!  
  ¡O conxuro agarimoso  
   da musa dun desterrado,  
   resurde o idilio enterrado  
   doutro tempo venturoso!  
   Na víspera da función  
  iba cando era rapás,  
   a ripicar as campás  
   da eigrexia de Tabeirón.  
   Do seu adro ó redondel  
   lindas bandeiras poñían,  
  e seis ducias alcendrían  
   de faroles de papel.  
   Xuntábase logo a xente  
   e a rubir escomenzaban  
   os foguetes, que cruzaban  
  os aires, supetamente;  
   i as súas luces marelas,  
   tras dun estalido louco,  
   caían pouquiño a pouco  
   como una chuvia de estrelas;  
  ou, en rápedos cambeantes  
   feguraban culebrinas,  
   enredosas serpentinas  
   e coroas de brilantes.  
   Dimpois, posto nun rodicio,  
  escomenzaba a dar xogo  
   un monifate de fogo  
   beilando con arteficio;  
   i a función daba romate  
   cun grobo de rabo ardente,  
  que rubía lentamente  
   ó estoupar o monifate;  
   ¡namentras que ó lonxe, harmónicos,  
   polos escuros turreiros,  
   resoaban os pandeiros  
  i os alalás melancónicos!  
  
  
   Cheo de afán i emoción,  
   case con noite, me erguía  
   tódolos anos, o día  
   da festa de Tabeirón.  
  Logo, aló na carballeira,  
   sintíase unha alborada  
   doce, alegre, froleada,  
   beiladora e churrusqueira.  
   Era o gaiteiro Xan Trigo  
  que a nosa cas ledo viña,  
   onde por costume tiña  
   tomar a parva, de antigo.  
   N'había en todo o concello  
   ni en des légoas arredor,  
  outro gaiteiro millor  
   que aquel gaiteiriño vello.  
   ¡Diolo teña en santa pas!  
   Inda o vexo, cal daquela,  
   póndome a man na meixela  
  e dicindo "¡Ola rapás!"  
   Dimpois, falando por sete,  
   rubía, sin a rimposta,  
   ó estrado onde a mesa posta  
   tiña, con viño e molete.  
  "Moi bos días nos dea Dios"  
   berraba o vello; e axiña  
   contestaba na cocia,  
   miña nai: "Santos e bos".  
   Co bombo e tamborileiro  
  postos cada un do seu lado,  
   sentábase no sobrado  
   a beber viño, o gaiteiro;  
   e trago a trago, contaba  
   cando ca gaita, na guerra  
  de África, ós mozos da Terra  
   a morriña lles tornaba;  
   i antre risas e queixidos  
   ¡iba resurdindo hestorias,  
   de tódolas mortas grorias  
  e de tódolos tempos idos!  
   Ó fin, farto de beber,  
   limpaba os beizos co pano,  
   dicindo: "De hoxe nun ano  
   con salú, si Diolo quer".  
  E logo, botaba a andar  
   diante do tambor i o bombo,  
   sonrente, ca gaita ó lombo,  
   regocixando o lugar.  
   Dimpois, os nosos festeiros  
  pouco a pouco iban chegando:  
   Outeda e Don Venerando  
   eran decote os pirmeiros.  
   Atrás viña o meu padriño,  
   o ceruxano de Bora,  
  o Ferreiro e maila nora,  
   a comadre do Muíño  
   i o crego D. Xepe Guerra,  
   que era o que tiña o sermón.  
   ¡Xa todos, sin esceución,  
  están debaixo da terra!  
   En rebuldeira manada,  
   ás once prousimamente,  
   saía da cas a xente  
   pra oír a misa cantada,  
  que, con bullangueiro son,  
   ripinicando a compás,  
   anunciaban as campás  
   da eigrexa de Tabeirón.  
   ¡Con que fervorosa idea  
  no tempro de Dios entraba,  
   i á Virxe me encomendaba  
   naquela misa de aldea!  
   ¡Nosa Señora querida!  
   ¡Inda parés que a estou vendo:  
  O altare resprandecendo,  
   a cera toda alcendrida,  
   o chan cuberto de frores,  
   o incenso no aire flotando,  
   o sol as naves pintando  
  por antre os vidros de cores;  
   os cregos cantando a misa,  
   a multitú de xinollos;  
   i a virxe, con doces ollos  
   e agarimosa sonrisa,  
  vertendo nos curazós  
   bálsamos de pas e calma,  
   e infundindo en cada ialma  
   a fe i a esperansa en Dios!  
   Logo ó púlpeto rubía  
  Don Xepe Guerra; un velliño  
   que da Virxe con cariño  
   toda a hestoria nos dicía;  
   ¡e cando da nai contaba  
   a congoxa e pesadumbre  
  do Calvario na aspra cumbre,  
   tembrándolle a vos, choraba!  
   ¡A súa vos i o seu pranto  
   surden na miña mamoria!  
   ¡Que Diolo teña na groria;  
  aquel creguiño, era un Santo!  
   Xa dita a misa maor,  
   fóra a procesión saía,  
   i o adro todo recorría  
   dando unha volta arredor.  
  Iban diante, San Cristovo  
   co pino verde na man,  
   e San Roque, co seu can  
   todo pintado de novo;  
   logo, o mártir San Lourenzo;  
  o noso Apóstol bendito,  
   o grorioso San Benito  
   i o fundador San Vicenzo;  
   e cerrando a porcesión,  
   antre incenso e resprandores,  
  toda cuberta de frores,  
   a imaxe da Conceución,  
   seguindo o gaiteiro atrás  
   i os cregos cos seus roquetes,  
   antre o estoupo dos foguetes  
  e o ripique das campás.  
   Xa a porcesión recollida,  
   viñan prá cas os festeiros  
   cos estómagos baldeiros,  
   i escomenzaba a comida.  
  O pirmeiro prato, decote  
   era o caldo de repolo  
   que se tomaba cun bolo  
   cocido drento do pote.  
   Dimpois, viñan os cachelos,  
  o crabito, a carne asada,  
   os polos en empanada,  
   o raxo, o lacón con grelos,  
   a morcilla de piñós,  
   os moñoelos en aceite,  
  as chulas con viño ou leite  
   i as ricas papas de arrós:  
   Todo moi ben remollado  
   con bo viño do Ribeiro,  
   sin faltar ó derradeiro  
  nosa copa do Tostado.  
   Cun vulto en cada mofrete,  
   de prato a prato, a modiño  
   erguíase o meu padriño  
   para estalar un foguete;  
  i ó dar romate o xantar,  
   botaba unha drinamita.  
   ¡Santa Bárbora bendita  
   que maneira de estoupar!  
   Logo de xantar sin présa,  
  a conto vén, conto vai,  
   os festeiros i o meu pai,  
   botaban a sobremesa;  
   e cando baixaba o sol,  
   todos xuntos en manada,  
  íbamos á foliada,  
   pisando o céspede mol  
   do turreiro de Buxarde,  
   onde os mozos tabeiranos  
   beilaban tódolos anos  
  a muiñeira pola tarde.  
   ¡Nunca o coadro esquencerei  
   cargado de lus e cores,  
   que da vida nos albores  
   tantas veces contemprei!  
  As rapazas cos mantelos,  
   os ricos dengues bordados,  
   longos pendentes dourados  
   i á curra os panos marelos;  
   os mozos, curto o calzón,  
  negras polainas de lan  
   i as casta etas na man,  
   beilando da gaita ó son;  
   de lado a parda monteira,  
   riba dun banco, o gaiteiro  
  co bombo e tamborileiro,  
   ripinicando a muiñeira;  
   i ó fondo, verdes pinales,  
   veigas, grupos de casiñas,  
   terras cubertas de viñas,  
  sembizosos carballales,  
   frescos prados, craras fontes,  
   mil paxariños cantando,  
   ¡i o sol que esmaia, bicando  
   as crestas dos altos montes!  
  Ó cerrar a noite, atrás  
   uns doutros, todos marchaban,  
   e nos aires resoaban  
   os atruxos e alalás.  
   ¡Xa todo, todo pasou!  
  ¡Adiós, vida, lus, frescura,  
   daquel coadro de ventura,  
   que a man do tempo borrou!  
  
  
   Da miña terra partín  
   na ida felís da inocencia,  
  e dimpois de longa ausencia,  
   xa feito un vello, volvín.  
   Deso o meu cabelo debe  
   ser elocoente testigo:  
   ¡Marchou, roxo como o trigo;  
  volveu, branco como a neve!  
   Ó contemprar o meu pobo,  
   sintinme desconsolado;  
   ¡xa todo estaba cambeado!  
   ¡Aquel, era un mundo novo!  
  ¡Envoltos antre o misterio  
   i en polvo xa convertidos,  
   tódolos seres queridos  
   pobraban o cimeterio,  
   que cicais nos seus rincós  
   tamén enterradas tiña,  
  as costumes da terriña  
   e as antigas tradiciós!  
   Á cas, o día cheguei  
   da patrona pola tarde,  
  i ó turreiro de Buxarde  
   meus pasos encamiñei.  
   ¡Que distinto todo o vin!  
   ¡Aquel pobo, n'era o meu!  
   ¡Nin naide me coñeceu,  
  ni eu a naide coñecín!  
   ¡Xa non estaba o gaiteiro!  
   Unha murga estropeada,  
   con vos irta e destemprada,  
   case afundía o turreiro;  
  i os mozos de Tabeirón,  
   vestidos coma se estila  
   antros ga apás da vila,  
   esquecendo a tradición;  
   da múseca ó descompás  
  beilaban o agarradiño,  
   facendo moi amodiño,  
   redícolos además.  
   ¡Cando aquel baile mirei  
   i aquela múseca oín,  
  frío no corpo sintín,  
   e, non sei por que... chorei!  
   ¡Chorei, e cicais sería  
   ó ver con profunda pena,  
   que a miña patria pequena,  
  esfumábase e morría!  
   Triste de alí me alexei,  
   e cheo de suidades,  
   pensando noutras idades,  
   no camiño me sentei.  
  Da aldraxosa murga, viña  
   astra min o acento rouco,  
   e as tenebras pouco a pouco  
   iban cobrindo a campiña.  
   De súpeto, aló, distante,  
  surdindo na escuridá  
   sentiuse un forte alalá  
   sano, rebusto, vibrante.  
   Descobrínme con fervor,  
   e radiante e xubiloso,  
  saudei o canto grandioso  
   do incónito trovador;  
   que a vos daquel peito rexo,  
   fina, cal clarín da guerra,  
   era a vos da patria terra  
  que dicía "¡Inda palpexo!"  
   Erguinme sin máis tardar,  
   un forte atruxo botei,  
   "¡Viva Galicia!" berrei,  
   e logo, botando a andar,  
  traspasado o curazón  
   cas novedás que alí vin,  
   pra sempre me dispedín  
   da festa do Tabeirón.
