Misit dives Gallaecia pubem.

Fermoso labrador que sin cansazo  
fas recachar o mundo e mil primores  
xermolla a feixes por un mar de frores,  
con só quencelo ti dend’o teu pazo;  
ti, que o calor difundes polo espazo,  
brillante Febo que decote xiras  
cheo de luz polo alto firmamento,  
sin que as edades fagan decremento  
no foco inmenso de que fogo tiras;  
notorio decumento,  
frorón dourado polo azul dos ceos  
que así confunde a impíos com’a ateos,  
ti, que benino a miña terra miras  
carís lle pondo alegre de contento,  
a Deus lle pide por un breve instante  
que lle dé forza a meu cativo alento  
porque louores a Galicia cante.

De Finisterre ó monte Pedrafita,  
de Santa Tecla ó cabo de Ortegale  
hai o tallón de terra máis bonita  
que España tén ó norte occidentale.  
Báñana toda caudalosos ríos,  
cadoiros e torrentes,  
que ó caír de curutos e vertentes,  
borbollando escumóso-los seus bríos,  
freixas de prata polo fondo corren  
fasta chegar ó mar a donde morren.

Xorreiras de lintura  
regálanlle as entrañas e, na tona,  
debroulla o paramento de verdura  
co amor de Frora, Ceres e Pomona.  
Rescenden polos ares os olores  
das herbas e das frores,  
se mecen a mareas as espigas,  
e entre tal variedade de colores  
mimosa randa a freba das estrigas.  
Penduran ricas froitas das froiteiras,  
abondan as madeiras  
nos soutos e devesas e folgadas  
con vigas mui liñeiras  
de valentes toradas  
e resoa o balbordo dos pinales  
como decote berra o mar na costa  
batendo as olas contra os areales.

Paxaros infinitos, rebulindo  
no tempo desque vén a Candeloria,  
nas ponlas e sinxeles penduricos  
cantan, qu’é unha gloria,  
alboradas de muitos repinicos.  
De pólos e de pitos,  
de galos e galiñas hai a pote,  
de ovos se facendo muito lote  
que para fóra vai en cargamento.  
De barato alimento,  
perdices e coenllos e mais caza,  
sempre está chea a praza  
de todo comestible e mantimento,  
de canto se maxine de comida,  
sustancia, de fartura e bo sustento  
e regalo á apetencia de esta vida.

Hai bos viños de corpo que apresentan  
de branco e mais de tinto varios cores,  
de agullas, refrescantes, turruxeiros,  
que poden se repor ós máis primeiros  
prezados polos Reis e Emperadores.  
¡De Amandi, de Castrelo e Valdeorras  
qué viño de sabor e cacheteiro!  
¡Qué rico é o tostado e paladeiro!  
Se poden abillar as mesmas borras  
dos viños esquisitos do Ribeiro.

Nas granxas branquexean os pombales  
que niños son de amor e de inocencia  
e ó lonxe dan sinales  
da paz do campo, don da Providencia,  
voando brancas pombas ó redore  
cal anxos de purísimo candore.  
E, no abrigo, por sitios mui sollosos  
en ringle están curtizas das sobreiras  
de donde sán enxames numerosos  
de abellas sin cesar traballadeiras,  
que voan espalladas e zoando  
dozuras van sacando  
das herbas e das frores,  
nos dando as habildosas frabiqueiras  
de balde os seus suores  
de mel e mais de cera por mancheas  
productos delicados nas enteas.

Multitude de ovellas e carneiros  
de crabas e castróns, crabitos, años,  
pastando vai nos montes en rebaños,  
subindo ás cotorelas e ós outeiros.  
E nas chouzas e veigas e nos prados  
os maores ganados:  
¡qué vacas tan leiteiras!  
¡qué becerros engorda o seu leitiño!  
¡qué bois os de Laíño!  
N’é milagre que as bulsas estranxeiras  
a mercalos nos saian ó camiño.

De bácaros tamén hai muito gando  
de un inzo prodixioso e mui frecoente  
e ca fariña e landres se cebando,  
acódelle na feira muita xente,  
sendo cousa evidente  
qu’é mui prezado, alá polas Castelas,  
xamón de Lugo e mailo de Caldelas.

De mulas e cabalos a milleiros,  
de aguante e corredores,  
por chano e costa arriba gabeadores,  
puxando por quedar sempre dianteiros,  
así xa son citados de primeiros  
nas festas que dispuxo Escipión,  
decindo Silio Itálico, gabando,  
que voaba o calaïco Lampón

¿E qué direi do abondo de pescado?  
¿que Tetis bota aquí a regazo cheo?

Non hai no mundo un pobo regalado  
por natureza com’o meu terreo.  
Navallas, bucaróns e caramuxos,  
parrochas, birbirichos e barbadas,  
percebes, panchos, pragos e curuxos,  
alfóndegas e pirlos e pescadas,  
samborcas, pintarroxas, zamoriñas,  
xarretas, sollas, brecas,  
ameixas e fanecas,  
escachos, lapas, lirios e anduriñas,  
rañartes, congros, chocos e carneiros,  
panchoces, cherlas, eixes, peixespadas,  
besugos e douradas,  
cravudos, bertorellas e pateiros,  
escalos, arroaces,  
eiroas, robalizas e basocas,  
praguetas e xurelos e sardiñas,  
centolas, bois, atúns e barallocas,  
sabenlas, pintos, lorchas e zancados,  
bonitos, lirpas, mendos, cabaliños,  
vieiras e corniños,  
torpedos, tabiróns, pombos, lenguados,  
ourizos, ollosmoles, sanmartiños,  
anguías, tranchos, crabas, xardas, ostras,  
buraces e touriños,  
marolos, tingas, luras e lagostras,  
robalos, rodaballos e moreas,  
salmóns e troitas, muxes e corviñas,  
doncellas, camaróns e mais lampreas,  
beltráns e longueiróns, raias, buguinas  
e melgas, anguiachos, caranguexos  
e nécoras e pulpos e badexos.

A máis de todo eso a miña terra  
de minas de metales un tesouro  
fechado nas entrañas inda cerra,  
correndo polo Sil píbodas d’ouro.  
Mais inda o tén maor na gran bondade  
do clima tan mimoso,  
que a xente é forte, san, de muita dura  
e facilmente o enfermo se precura,  
pois nin o vran n’inverno é riguroso  
por eso nas edades xa pasadas,  
correndo aquela sona,  
colocaban as Illas Fortunadas  
nas Illas de Baiona.  
Por eso foi notorio e saben todos,  
como certa noticia,  
que a este chan saudoso de Galicia  
se viñan a criar os Reies Godos.

Pois con taes elementos, ¡ou Galicia!,  
¿por qué se me presenta a túa imaxe  
cos cabelos voando desparxidos,  
desarrombado o traxe,  
cos ollos mornos, tristes e afrixidos?  
¿Dos tempos que son idos  
alémbrache a túa lanza tan temida  
que ó lexos centellaba  
e ó máis valente peito amedrentaba  
si a voz dabas de guerra  
atroando nos fondos e na serra?  
¿Alémbranche os aceiros tan gabados  
das hostes africanas,  
que os fillos teus pediron e levados  
a Aníbal lle lograron o renome  
de vencedor de Cannas?  
¿Alémbrache que Roma poderosa  
leirar tuvo contigo centos d’anos  
e que Bruto chamábase o Galego,  
soberbio e fachendoso entre os Romanos?  
¿Alémbrache de aqueles inimigos  
feroces e tiranos,  
que cal mareas viñan en lexións,  
topando nos teus fillos con leóns?

Os mesmos inda son, nobre Galicia,  
que nunca o pé na guerra atrás volveron;  
anque dez se tirasen contra cento  
con valeroso alento  
seus lares e súa patria defendían  
e, si a loitar morrían,  
tamén ó forte empuxe do seu brazo  
de nervos com’o ferro,  
de capitón a tombos, reboladas  
para un inmenso enterro  
caían as lexións descartizadas.  
Con voces de trebón alí Galicia  
soaba entre os estrondos  
das armas e dos berros.  
E o longo abouxamento polos ares  
corría, e pola terra e polos mares,  
chegando ó Capitolio, onde temían  
o fin de tan heroïca constancia...  
E do Medulio os concos repetían  
¡Terror de Roma, horrores de Numancia!

Unha grande marea de barbarie  
dimpois alá no norte se axuntando  
a enchente desbordou e sobre Roma  
caíu, o seu poder asolagando.  
E ti, nobre Galicia, resollando,  
o loro infame rompes centenario  
e cinxes a primeira a gran coroa  
co signo redentore do Calvario.  
Somente así quixeche a Reciario,  
soberano dos Suevos,  
e co’ os teus valentismos arotrevos  
do mundo cristïano es alegría,  
fundando así a primeira monarquía.  
O cetro teu estonce repasaba  
León e Lusitania e a Castela  
e anque escurecida a túa estrela,  
a lengua túa di quen foches ante  
pois inda en Portugal está reinante,  
e nos códigos mesmos castelanos  
a miles hai os termos galicianos.

Os Godos, xa dos Suevos vencedores,  
a Iberia gobernaron largo tempo;  
mais sempre de Galicia prezadores  
polo seu valimento,  
lle daban ousequioso tratamento,  
por eso os fillos seus xa se chamaban  
os Príncipes entonces de Galicia  
que era a súa delicia,  
e aquí en Pazos de Rei se lle criaban,  
convindo ter de parte e por amigos  
os qu’eran de temer como inimigos.

Caíron tamén eles do seu trono,  
que nada está seguro acá na terra,  
e as faltas e crimes deles fono  
a causa de heredarmos triste guerra.  
O libro da esperencia non aterra  
ós altos, relaxados,  
que da moral se rin desprocatados  
e cuidan ser eternos,  
que nunca baixarán par’ os infernos.  
A lástima é que sendo delincuentes  
por eles o castigo paguen outros  
que foron inocentes.  
Quedaran ben patentes  
exempros de Lucrecia e de Virxinia  
que o sangue seu verteron  
e pobos encenderon  
e fogo nos poderes atearon  
aqueles que da afrenta se vingaron.  
Así, afiando a Morte a súa gadaña  
en África, incirrada e mui acerba,  
nun brinco se chantou acá en España,  
segando nas cabezas como en herba.  
Florinda lle gritara, que é testigo  
da violación infame de Rodrigo.

Dos mouros o estandarte xa trunfante  
pasea por España: o sabre corvo  
a eito leva todo por dïante,  
sin atopar atranco nin estorbo,  
poñendo de Mahoma leis, costumes  
e inxirindo en Castela novos numes.  
A santa relixión contaminada  
se viu alí, e a mesma lingua patria  
con voces arabescas misturada.

Pero non foches ti, Galicia amada,  
quen o xugo sufriu tan afrentoso.  
Teu pobo valeroso,  
co fillo de Favila aquí nacido,  
un berro aterradore deu de guerra,  
que espanto lle causou á xente perra.  
Emporeso algún tempo aquí pararon  
e fixeron destragos ben arreo;  
mais nunca de sosego eles lograron  
que sempre os axotaron  
as picas e bisarmas do terreo.  
Por adentro do seo  
da patria e relixión o fogo santo  
na xente de Galicia atea tanto,  
que morrer só desexa,  
primeiro que sufrir a negra mingua  
de que os mouros lle manchen a súa lingua,  
nin as leis nin costumes nin a igrexa.

Ciados polos nosos e mallados  
os lindes de Galicia botan fóra  
tocándolle a Galicia ser señora  
da Reconquista polos seus soldados.  
En ela foron sempre sinalados,  
e xa en León un ascendente houbo  
do Bon Guzmán, que moribundo soubo  
render o colo ó alfanxe de Almanzore  
antes de ser á patria vil traidore.

Ilustre fillo da leal Galicia,  
Guillermo valeroso,  
firme, constante, fiel, pundonoroso,  
un ano inteiro rechazache o mouro,  
sin que pudese reducirte o ouro,  
que che ofrecía aquel batalladore  
que ó fin matoute; pero a súa cabeza  
rodou ben presto en Catalañazore.

En todas partes, sí, Galicia soa  
con gran alaudo pola valentía  
e nas historias a nobreza súa  
tuvo e terá sempre nombradía.  
Eles seguiron en tan santa empresa  
fasta acabar cos mouros  
e en tódalas batallas se atoparon,  
e co maor denodo pelearon  
de noite e mais de día,  
nas Navas, en Toledo… A súa espada  
como raio tremendo resplandía  
por riba das murallas de Granada.

Por eso ti, Galicia, regalada  
polas túas proezas e fazañas  
de privilexios foches sinalada  
máis que ningunha xente das Españas.  
Por eso aínda agora os teus altares  
ostentan sempre vivo o Sacramento  
que sexa manifesto documento  
da gloria dos gallegos militares.  
Por eso o reximento de Galicia  
que chaman o Señore  
a naide de este mundo lle rendía  
a bandeira, que, reina do valore,  
somente se rendía ó Salvadore.

De blasóns e de timbres resplandentes  
polos montes e campos e ciudades  
de Galicia se atopan mui frecoentes  
pregoando as súas altas cualidades  
ilustres apellidos de nobreza  
e títulos de altísima grandeza,  
que o maor privilexio arraiga nela  
de publicar os reies de Castela.

En tódalas edades os gallegos,  
de España mui leales defensores,  
probaron polo mar e pola terra  
que non se presentaban nunha guerra  
soldados máis valentes nin mellores.  
Gallego foi Fernando de Saavedra  
que en campo de batalla a Alonso Enríquez,  
que rei de Portugal foi o primeiro,  
o fixo por súa man el prisioneiro.  
Gallego foi aquel, que alá en Pavía,  
a Francisco primeiro, rei de Francia,  
por entre os seus cabalos se metendo  
e a mesma súa manopla lle collendo  
entre os seus prisioneiro alí o facía;  
e tanto foi o honor e fidalguía  
do soldado gallego Alonso Pita  
que con carraxe súpita, inaudita,  
de lado del se puxo por salvalo  
dos qu’iban cometelo por matalo.  
Francisco llo atestou agradecido  
e Calros de Alemania emperadore  
mandou que sempre fose distinguido  
cas armas de Francisco o seu valore.

Pois sendo os fillos teus tan sinalados  
en feitos de heroísmo tan brillante,  
¿por qué vexo Galicia o teu semblante  
dorido e morno, os ollos apagados?  
¿Receas ti de vernos cautivados  
con pouco folgo agora no presente,  
e que a túa lanza limpa e refulxente  
non teña brazos inda preparados?  
O contrario este seclo che evidencia  
na guerra da famosa independencia.

Inda hoxe ca reixa dos arados  
ou ós golpes tallantes do legón  
escachan muitos ósos dos soldados  
do Atila desta edá: Napoleón.  
Sampaio foi o termo da invasión  
que alí de Cotobade, de Morrazo,  
de Galicia se ergueu o forte brazo,  
e con fouzas, bisarmas e gadañas  
abate polo chan vertendo sangre  
os membros da gavilla das Españas.  
¡Atrás! ¡viva Galicia!  
berraba aquela súpita milicia  
e Ney e Sul temblaron  
e fóra de Galicia se escaparon.

Galicia reximenta o paisanaxe  
e dentro de Santiago xa impacente  
Minerva se levanta refulxente  
gritando ¡ás armas! chea de carraxe.  
Os alumnos formando un oleaxe  
sacoden os manteus e voluntarios  
diante do Apóstol xuran todos,  
formando un batallón de literarios,  
por patria e relixión morrer mil veces  
antes que o xugo sufran dos franceses.

Aquel mundo de xente axerxillado  
nos campos de Castela se presenta  
e alí todo se alenta,  
e fólganse no peito os corazóns  
de ver da súa esperanza a nova estrela  
ollando para os nosos batallóns:  
Betanzos, Mondoñedo, Compostela,  
Santiago, Pontevedra, Tui, Ourense,  
e Monterrei, con outra máis milicia  
debaixo da bandeira de Galicia.

Os vencedores de Austerliz e Jena  
conversos en gavilla, sin exempro,  
das nosas casas e do noso tempro  
adoitos ó asoballo e a far saqueos,  
cribounos mechos en revolto sangre  
Galicia ó pé dos montes Pirineos.  
De ver tantos trofeos  
Wellinton asombrado  
co sombreiro quitado  
ó invicto xeneral gallego Freire  
lle dá a súa man e dille arrebatado:  
“feliz España, que con estes fillos,  
da escravitú xamais poñerá os grillos!”

Finada aquela loita ¿quén diría  
que o trunfo nun momento,  
en vez de regocillo e de contento,  
un pano funeral o crubiría?  
Os héroes ¡ai! e fieles defensores  
da patria foron todos perseguidos  
e gobernos traidores  
lles deron de agasallo e de preseas  
patíbulos somente e mais cadeas.  
Seis anos xa levaba en triste pranto  
España, que amarrada ó despotismo,  
escrava, sin alento no crebanto,  
non daba xa señales de civismo,  
cando un gallego ardendo en patriotismo,  
o xeneral Quiroga, unido a Rego,  
un grito santo dá en Andalucía  
e torna España á vida e á alegría.

Pero ¡ai! ¡aquel contento  
cal lóstrego pasou en un momento,  
volvendo mui axiña os fariseos  
que gritan libertade, a boca chea,  
detrás dos Pirineos  
e queren gobernar a casa allea!  
¡Cen mil deles viñeron  
e, tendo xa o camiño preparado,  
por degredo fatal de negro fado  
señores ¡ai! de España se fixeron!

Pero ó entrar en Galicia  
a gálica milicia,  
na Cruña tiña posto o pensamento,  
non xulgando que alí non entraría  
sin pagar mui ben caro o atrevimento.  
Chegouse, pois, ca súa artillería,  
cuidando achar aberta  
a praza que ca xente en batería  
paraba na defensa mui alerta.  
A garnición, esperta,  
vislumbra dibuxado en grandes sombras  
pola porta de Abaixo e na de Arriba  
quen ó francés reciba:  
é Marte ca súa lanza relucente,  
Neptuno impetuoso co tridente.

Anque España xa toda está rendida,  
e casi tod’as prazas xa tomadas  
e a libertá, perdida,  
na Cruña vai a dar as boqueadas;  
non pode consentir, o honor llo adita,  
que o máis fero inimigo sin ver sangue  
profane a gran ciudá de María Pita.  
¡Oh heroína ilustre, que cal Palas,  
armada te lanzache a Enrique Noris  
e fuxíronche vinte mil ingreses!  
O xenio teu alenta ós herculiños  
en vinte e tres no sitio dos franceses.

Achegados xa estes á muralla,  
como un forno se encende a batería,  
arroxando torrentes de metralla  
que causan unha gran carnicería;  
e obrigas ó inimigo a retirarse,  
ós muíños de vento a prapetarse.  
Os cañóns de ambos lados feitos brasas  
non cesan de troar en muitos días,  
estralando na Cruña polas casas  
vidreiras e escachando as galerías.  
Os ecos se rebaten ás porfías  
en Santa Cruz, San Pedro e pola Torre,  
no monte e polo chano  
e escorrendo nas olas o estrondo  
da guerra cunde a soa no Occeano.

A Cruña ía a ceder xa, sendo inútil  
a defensa alongar causando estragos;  
mais nota que o inimigo  
irado porque o fogo non afroxa,  
con ánimo infernal,  
comenza a disparar con bala roxa,  
e prende fogo á casa de Marsal.  
Como río que abocha na invernada  
e a borbolloas deborca e leva a eito  
canto topa diante na abeirada,  
polas portas da Cruña opado o peito,  
sae a xente furiosa e se abalanza  
ó campo do inimigo ben resolta  
a morrer sin dar volta  
ou tomar do feitío unha vinganza.

De noite, o campamento sorprendido,  
desprende un alarido  
de espanto e de terrore, de tal sorte  
cal si no campo entrara,  
ca fouza degolando, a negra morte.  
Os sitiados por entre os sitiadores,  
de súpito, correndo se esparraman  
e a coitelada, a tiro alí derraman  
o sangue dos crués encendeadores.  
¡A loita foi terríbel, ás escuras  
matándose os franceses uns a outros  
en tanta confusión que, noutro día,  
asombro lles causou tal escarmento,  
mirando para tal carnicería,  
cravada a artillería,  
quedar en cadro o sete reximento!  
Ilustres herculinos, vós trunfastes,  
anque logo dimpois capitulastes.

Si os fillos teus os mesmos son agora,  
e tés tan ricas frores na túa abada,  
¿por qué te vexo así desmacelada,  
Galicia? ¿O folgo teu por qué te acora?  
¿Te does de que muitos, ¡ou Señora!,  
se ven laceradismos na probeza  
sin poder disfrutar da túa riqueza  
e se larguen da terra para fóra?  
¿Laméntaste de ver por eses mares  
os teus queridos fillos,  
que lexos se van pór dos patrios lares  
quizais a padecer en duros grillos?  
¿Ti choras vendo a outros sin piedade  
en cárceres morrendo,  
caídos pola gran necesidade  
cal si crime fixeran mui horrendo?  
¿Presomes de que chegue á eternidade  
a lei do contrabando cubizoso,  
e que libres xamais a ver se tornen  
os bens que o Ceo dános bondadoso?  
¿Con ollo lacrimoso  
recorres as salinas da túa costa  
que deron a Salnés en outros días  
o nome e abundancia ás túas rías?  
¿Magóate esa venda carniceira  
que nas quintas se fai de sustitutos  
peor que a fan de negros ou de brutos,  
que se venden e mercan nunha feira?  
¿Afríxete o oídio desastroso,  
que tolle fai set’anos os viñedos,  
sin perdón do tributo tan gravoso  
que fai chorar a feras e penedos…?

Non dubides, ¡ou pobo xeneroso!,  
non dubides que veñan os degredos  
que sirvan de remedio a tantos males  
en esta edá presente,  
e que os xustos principios eternales  
te poñan ben alegre e frorecente.  
Non dubides se atreva a nova xente,  
que a forza de saber e de potencia  
arremeteu a igrexas e conventos,  
con muito máis valor e máis alentos  
a far tantas reformas de concencia.  
Pubrican a evidencia  
de faltas e de errores  
as luces esparxidas nesta edade  
e fai falla demostren a verdade  
contando ca esperencia  
os que dela pretenden ser doutores.

Alenta pois, Galicia, que os albores  
se ven xa relucir de novos días,  
que cantarán brillantes trobadores  
ca lira deleitosa de Macías;  
prepara o corazón ás alegrías  
que esperimentarás en tal momento  
mirando o incremento  
que tomen o comerzo, industria e artes  
e a madre da abundancia e da fartura,  
de ingratos esquecida, a agricultura,  
levando a vía ferra a todas partes  
abondo de riqueza e novas obras,  
producto das virtudes e talento  
no berse de Feixó e de Sarmento.

Un pobo que é leal e virtudoso,  
humilde e obediente á autoridade,  
que ós reis probado tén fidelidade  
e que máis que ningún é relixioso,  
que no perigo acorre valeroso  
á defensa da Patria e mais da Fe,  
merece que o goberno que tal ve  
non se lle amostre nunca riguroso.

Alenta pois, Galicia,  
na fonte da verdade e da xusticia,  
a fror consoladora da esperanza  
non se mucha sinón en fraca mente.  
O corazón magnánimo, valente,  
non se rende ós dolores de unha frida,  
recroba no infortunio nova vida,  
e ós maores riveses ponlle frente  
serena, imperturbábel e sofrida.  
Alenta pois, Galicia,  
na fonte da verdade e da xusticia.

O tempo que se vén, ó que despide  
lle dá a súa man e sóltaa de contado,  
reinando o novo fado  
sin contas dar a naide que non pide.  
A roda da Fertuna corre e mide  
ó seu antoxo tod’os bens e males,  
que esparxe erguendo e derrumbando arreo  
sin dar d’elo sinales,  
que solo sabe Deus alá no Ceo.  
Os ricos, potentados e valentes,  
os Reis e Emperadores,  
os pobos que se gaban frorecentes  
nun ¡ai! mil sinsabores  
presinten e laxados de dolores  
se ven decer de cumes eminentes.

¡De Troia os muros, pazos e habitantes  
varreunos polo chan horríbel fogo;  
de volta os gregos, tolos de trunfantes,  
do gozo repentino ven o afogo,  
cubríndose ¡ai! o triste Agamenón  
cos barcos seus de fúnebre crespón!  
Valente foi o pobo de Moisén  
e Babilonia o viu entre cadeas,  
varado e morno, o seu perdido ben  
chorar a fío, vindo as bágoas cheas  
suspirar e xemer Xerusalén!  
¡E o que de roubos fixo o Capitolio,  
que o mundo todo suxetou tirano,  
rachado viu o seu enmundo solio,  
e opar trunfante o humilde Vaticano!...

Mais emporeso aléntase a esperanza  
no vai e vén das cousas de este mundo,  
que troca arreo os pesos da balanza  
e, cando o baixo avanza,  
vén o de arriba para o máis profundo.  
De aquel Napoleón que sin segundo  
foi ínclito guerreiro,  
ninguén diría que o amarrara a sorte  
na fianza nobre en inimiga Corte  
que mui mezquiña o grande prisioneiro  
lonxe de Europa lle entregou á morte.  
Nin quen pensara que Turín vería  
lle amañecer de fausto un novo sole,  
que axiña o reparara  
das perdas que tivera alá en Novara,  
derrubando tan só a Sebastopole...?

Non te acores ti pois, nobre Galicia,  
qu’inda rebulen teus robustos membros;  
confía no direito e na xusticia,  
desdobra o rico manto da túa gloria  
lucente nesa conda de relembros  
que de ti garda a tradición e a historia.  
Quizais teus fillos inda che precuren  
un novo menumento  
e ardendo no amor patrio que eu che xuro  
resoe, traspasando o firmamento,  
o nome de Galicia, santo e puro.

Qu’é doce halar ca sede da xusticia,  
é doce halar da caridá ca sede,  
fuxir do encontro de dourada rede  
que máis encobre as mallas da malicia,  
da pesoña e inxusticia,  
é doce halar por quen como nós fala,  
é doce halar por quen nos faga o ben,  
é doce halar por quen como nós hala  
sin desexar o mal para ninguén.  
Repítoo outra vez, direino cen,  
qu’é santo, é xusto, é puro, é inocente  
decote halar e halar de corazón  
por nosa patria e mais da nosa xente  
por conservar a fama e relixión.

  

In hoc misterium fidei firmiter profitemur

    

      D’aquí non nos arrincan herexes nin xentíos  
      nin tod’os protestantes con mouros e xudíos.
