Necesitábanse pra traballar homes rexos  
no ponte de Brooklyn. Con unha soldada  
de sete dólares por dúas horas de carrexos  
de entullos. Soio dúas horas cada xornada  
no interior dunha campá de ferro, asentada  
no fundo lamento do río, con ar comprimido  
arredando entrase a iauga na cavada.  
O ponte facía Brooklyn a Manhattan cinguido.  

Pasábamos pola cámara de compresión  
denantes de entrar na campá de ferro, vaseira  
onde despechaban as chaves do ar. Centilación  
que facía doer os ouvidos naquela rateira,  
que tapábamos pra que non estoupasen coa estraleira,  
coma a moitos aconteceulles e coa presión do ar.  
A campá era enorme, necesaria coma buqueira  
pra poder os cimentos do ponte de Brooklyn escavar.  

Traballábamos silenzosos, espidos deica os cos  
coas pas, as eixadas e coas picarañas, amuados,  
gotexando suor, escorrendo na lama, nos terrós,  
caíndonos na iauga xiada do río, enlameirados.  
A door facíanos estoura-las testas, mais esmacelados  
axuntábamos moreas de terra, de area, de pedras.  
Folgábamos cada dez minutos, e voltábamos ousados  
ao traballo pro ponte de Brooklyn, sen arredras.  

Podíamos ficar pra sempre tolleitos e tamén morrer  
coma aconteceulle no noso equipo ao compañeiro  
escocés Kirkland sin que o poidésemos acorrer.  
Foi cando saíu depresa ó deixar a campá dianteiro.  
Caíu logo no chan. Estoreceuse nun marterio,  
engruñouse, rebulindo o corpo, pernas e brazos,  
alagándose en escumas e sangue. O extranxeiro  
deixou no ponte de Brooklyn os derradeiros azos.  

Resistín ese traballo vinte xornadas,  
Dúas horas cada día na camá encerrado.  
Perdín o ouvido nos vinte días. As osadas  
ganei cento-corenta-dólares. Deixeino traballado  
pola febre, polas doores, xordo, escuallado.  
Alguén dixo: ¡Ouh, cantos rexos emigrantes sofridos  
fican pra sempre baixo as correntes deste río marelado,  
polo grande ponte de Brooklyn, orgulo dos Estados Unidos!  

Este ponte de aceiro enlevado sobor de Nova York,  
ten millas de roscas, de parafusos, de aceiros.  
Érguese sobor do xiado East River este maior  
ponte, din, do mundo, costruído por extranxeiros  
emigrantes de Europa –Algús galegos senlleiros  
traballamos nel. Un traballo, decían, ben pagado.  
Cento-corenta-dólares. Por uns días fumos buceiros  
pro ponte de Brooklyn feito sobor do río abafado.  

Un traballo que ninguén resistía un mes,  
moi ben pagado, disque, sete dólares a cotío,  
unha grande soldada, sete dólares por ves,  
se acadábamos esquiva-la convulsión, o arrepío  
producido pola falta de ar, polo noxío  
que podía facernos inúteles pra toda a vida.  
¡Era un grande traballo o traballo doentío  
do ponte de Brooklyn, baixo a campá descida!
