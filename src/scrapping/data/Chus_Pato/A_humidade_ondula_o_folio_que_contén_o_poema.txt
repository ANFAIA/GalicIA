Para Estrela Piñeiro

A humidade ondula o folio que contén o poema

sesenta postas de sol

cinco mil castros

trescentas mámoas abeizoan o teu corpo


Incandescencia

cripta

de ti mesma, ignota


desandas

cara atrás camiñas o sentido


todos os tellados de colmo

todas as palabras: bimbastro, bagalustro

ardora


ollos que de tanto axexar tórnanse transfiguración

Como profundas foran as celestes augas da lagoa


mallar na oquedade das estrelas

ferver

Rizar


cara atrás camiñas

desandas o sentido

cripta

GALLAECIA

de ti mesma

ignota.
