Ollas a terra sen ollar pois nada
tes, corazón, e nada tes: calados
bater do mar, bater, son desterrado,
vouga vaga de noite desvelada.

Xabre de soño sen soñar, soñada,
vida, rendida vida, xerfa, atado
corazón, nada tes, e nada, arado
corazón, nada tes, Morte anainada.

Morte anainada, corazón dos días,
ti qué querías, corazón, querías
amar, vivir, vivir, e non tes Terra

onde axionllar siquer teu aturdimento,
onde cavar a voz do desalento
teu, ora que a alta Noite te desterra.
