Souben amar

Hai unha longa espera  
igual a un rito. Ti chegabas na tarde.  
Foron rúas escuras coma bosques de cedros  
que non volven.  
No fondal dos recordos pasaba o vento escuro.  

Os labios que besaban.  
Un mar azul e tépedo resumía crepúsculos  
e esvaraba no tempo.  
Os labios que besaban lenzos de amor na tarde.  
A bris recolle o pranto e foxe.  

Ti chegabas na tarde.  
Prometías unha estación celeste para sentir as albas.  
As aves lenemente descubrían espacios virxinais  
e propagaban fráxiles caricias nun tempo luminoso  
onde amar  
onde amar se revela en formas de conciencia.  

Despois chegou a noite.  
Quedan atrás as sombras límpidas dunha existencia  
dificilmente clausurada.  
A forma inmaculada dun xardín interior onde se sobrevive.  

Souben amar.  
Souben amar pronunciando o teu nome.
