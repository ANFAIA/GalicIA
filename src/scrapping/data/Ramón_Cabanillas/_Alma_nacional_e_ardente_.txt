¡Alma nacional e ardente  
canta anque che custe bágoas!  
¡Teus cantares son semente!  

¡Astra que os ladróns enxorden,  
entre as cantigas que bican  
pon as que feren e morden!  

Está cativa a roseira,  
mais, despois de tanto inverno...  
¡Galicia ha ter primaveira!  

¡Xa sei, xa sei que fan falla  
moitas fouces, moitos mistos  
e moitos feixes de palla!  

¡Axiña esperta Galicia  
que xa se escupe ós caciques  
e fai ruxir a inxusticia!  

¡Xa o novo día alumea!  
¡Xa a Sociedá dos Labregos  
ten chouza de seu na aldea!  

¡A noite é fría e escura  
pro, ó fin, o amañecer  
tráenos co sol a quentura!  

¡Patriano, o meu rogo escoita!  
¡Eu quero un posto á túa beira  
o roxo día da loita!
