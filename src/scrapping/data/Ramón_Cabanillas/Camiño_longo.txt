Camiño, camiño longo,
camiño da miña vida,
escuro e triste de noite,
triste e escuro de día...
   ¡camiño longo
   da miña vida !

Vereda, vereda torta
en duras laxes aberta,
arrodeada de toxos,
crebada polas lameiras...
   ¡vereda torta,
   ti onde me levas!

Camiño, camiño longo.
A choiva, a neve e as silvas
enchéronme de friaxe,
cubríronme de feridas...
   ¡camiño longo
   da miña vida !

Vereda, vereda fonda
de fontes tristes, sen auga;
sen carballos que dean sombra,
nin chouzas que dean pousada..
   ¡vereda fonda,
   ti cando acabas!
