Nobre e harmoniosa  
fala de Breogán,  
fala boa, de fortes  
e grandes sin rival:  

ti do celta aos ouvidos  
sempre soando estás  
como soan os pinos  
na costa de Froxán;  

ti nos eidos da Celtia  
e co tempo serás  
un lábaro sagrado  
que ao trunfo guiará,  

fala nobre, harmoniosa,  
¡fala de Breogán!  

Ti, sinal misterioso  
dos teus fillos serás  
que plo mundo dispersos  
e sin abrigo van;  

e a aqueles que foran  
nunha pasada edá  
defensores dos eidos  
contra o duro román  

e que ainda cobizan  
da terra a libertá,  
nun pobo nobre e forte,  

valente, axuntarás,  
¡oh, fala harmoniosa,  
fala de Breogán!  

Serás épica tuba  
e forte sin rival,  
que chamarás os fillos  
que aló do Miño están,  
os bos fillos do Luso,  
apartados irmáns  

de nós por un destino  
envexoso e fatal.  

Cos robustos acentos,  
grandes, os chamarás,  
¡verbo do gran Camoens,  
fala de Breogán!
