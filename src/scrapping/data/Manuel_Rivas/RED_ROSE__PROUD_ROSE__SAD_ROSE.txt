Coñecín algúns homes que levaron a bandeira vermella  
cando era pecado e fermosa  
como baga de acevro.  

Eu mesmo tiven unha nas mans,  
unha bandeira vermella,  
cando era pecado e fermosa  
como o bico dunha cegoña.  

Oín dicir que hai homes en Calcula e Soweto  
que aínda levan bandeiras vermellas,  
fermosas como camelias nos dentes.  

Pero eu hoxe non quería falarvos    
da orgullosa, vermella e triste bandeira  
que quentou as mans dos que estaban debaixo,  
pecado e fermosa como lapa do carbón.  

Só quería falar  
da baga do acevro,  
do bico da cegoña,  
da camelia entre os dentes,  
da lapa do carbón,  
e da orgullosa, vermella e triste rosa de Yeats.
