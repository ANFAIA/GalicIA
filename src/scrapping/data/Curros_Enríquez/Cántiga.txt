No xardín unha noite sentada  
ó refrexo do branco luar,  
unha nena choraba sin trégolas  
os desdéns dun ingrato galán.  
I a coitada entre queixas decía:  
"Xa no mundo non teño a ninguén,  
vou morrer e non ven os meus ollos  
os olliños do meu doce ben".  

Os seus ecos de malenconía  
camiñaban na alas do vento,  
_ _ _ i o lamento  
_ _ _ repetía:  
"Vou morrer e non ven ó meu ben!"  

Lonxe dela, de pé sobre a popa  
dun aleve negreiro vapor,  
emigrado, camiño de América  
vai o probe, infelís amador.  

I ó mirar as xentís anduriñas  
cara a terra que deixa cruzar:  
"Quen pudera dar volta _pensaba_,  
quen pudera convosco voar!..."  

Mais as aves i o buque fuxían  
sin ouír seus amargos lamentos;  
_ _ _ sólo os ventos  
_ _ _ repetían:  
"¡Quen pudera convosco voar!"  

Noites craras, de aromas e lúa,  
desde entón ¡que tristeza en vós hai  
prós que viron chorar unha nena,  
prós que viron un barco marchar!...  

Dun amor celestial, verdadeiro,  
quedou sólo, de bágoas a proba,  
_ _ _ unha cova  
_ _ _ nun outeiro  
i on cadavre no fondo do mar.
