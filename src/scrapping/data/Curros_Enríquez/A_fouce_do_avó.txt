Tres veces a afiei; foi a primeira  
cando, ardendo a seara e mais as meses,  
segou tantas cacholas de franceses  
que non colleran en montós na eira.  

Foi a segunda cando, prisioneira  
a Patria dos teocráticos intreses,  
esgazou tras mil loitas e riveses  
do poder absoluto a ruín bandeira.  

Pola vez derradeira afíoa agora...  
-¿E para que, avoeliño? -escrama o neto,  
póndose diante del, coa faldra fóra.  

-Para que segues ti -repuxo inquieto-  
o froito que eu semei, e que xa cora-  
dixo, e sorriu, con risa de esquileto.
