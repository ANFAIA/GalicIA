Nasín cando as prantas nasen,
no mes das flores nasín,
nunha alborada mainiña,
nunha alborada de abril.
Por eso me chaman Rosa,
mais a do triste sorrir,
con espiñas para todos,
sin ningunha para ti.

Desque te queixen, ingrato,
todo acabou para min,
que eras ti para min todo,
miña groria e meu vivir.

¿De que pois te queixas, Mauro?
¿De que pois te queixas, di, 
cando sabes que morrera 
por te contemplar felís?

Duro cravo me encravaches 
con ese teu maldesir,
con ese teu pedir tolo 
que non sei que quer de min,
pois dinche canto dar puden
avariciosa de ti.

O meu corasón che mando 
cunha chave para o abrir,
nin eu teño máis que darche,
nin ti máis que me pedir.
