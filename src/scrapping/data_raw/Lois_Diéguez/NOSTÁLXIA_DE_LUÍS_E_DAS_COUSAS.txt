Habitan na vila humildes cousas:
as pombas, os espellos,
as sombras de interior,
as da Alameda tua.
Habitan, Luís, no corazón e nas almas
de si mesmas.
A luz insone da xanela
anuncia-o cada noite,
e o orcelado ser da Torre Vella.
Anuncia-o o paso veloz do estorniño
deixando a sua queixa;
ese milagre da auga cantando ainda
na fonte da Praciña;
e mesmo o vals da nena pobre
que xira e xira e xira en silencioso soño.
Mantemos asi, como un tesouro, nós,
estas cousas humildes, pequeniñas,
estes seres,
para que non nos deixen isolados
e lle sigan dando amor á vida.
Non pedimos máis.
O teu verso asi o recordou,
e a esperanza.

Mais has saber, querido compañeiro,
has saber
que aqui todo mudou, todo;
non as cousas —máis valentes elas—
senón o novo ser que lle deron as miradas.
As pombas da tua vila
teñen as dedas amputadas
polo interminábel correr
en busca do grau ou da migalla.
Reflicten os espellos dura escória
por moito que ás nubes os acheguen
—xa non se levan sobre os ombros, as nubes—.
Sombra enferma é a da Alameda,
cangada de noite sen mistério,
e do teu cuarto levaron o piano,
as flores de marfil, a lua.

Asi son as cousas hoxe, Luís, e os seres,
quen o diria,
as cousas que habitan nos ollos eses
e no tempo este
de cobiza negra e cómplice torneo.
E mentres, cabalga o poeta compañeiro
sobre o corcel da nostálxia,
tan frio xa, e sudoroso, e canso,
cara ao futuro,
buscando outro mirar no seu
que responda humán e humilde,
que responda libre.
Asi descubriremos outra vez a beleza,
e as cousas volverán-se vivas outra vez
no cuarto teu e na Alameda nosa,
na vila grande de lentos atardeceres
de mazá.
E pasará o anxo de prata desentullando a palabra.
E volverá o Miño a arrolar as nubes.
E veremos outra vez a sombra do aire sobre a erva.
