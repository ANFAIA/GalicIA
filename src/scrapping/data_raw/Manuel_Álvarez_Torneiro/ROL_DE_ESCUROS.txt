RECORDADE a eses outros, incesantes,
construíndo a paisaxe,
ou
liberados nun discreto ritmo
polas pedras da vida ensombrecida,
por
longos arrabaldos ou nos trens
das viaxes máis tristes.

Recordade ós que nunca se achegan cun argazo
de evidente derrota:
libélulas de loito
nas mans, copias do horror,
nin fan xuntanza alí nun
sol caído,
nin incordian, nin inventan desgracias
na baixamar da vida. E
son, seguen de pé
nalgunha parte
coma vivos e enteiros.

Pensade nos inscritos na causa dos que perden
e levan un narciso á altura
da caída.
Nos da arenga no alto do penedo.
Os que negan Inferno e
Paraíso.
Areeiros que asubián
vendo vi-las tormentas.

E naqueles que escriben subornados
por unha luz azul acetileno,
por
unha queimadura vixiante.
Pensade nos anónimos dun trópico perdido,
nos que renegan fronte os grandes pórticos
e venden polas feiras cousas que dan
sosego:
novísimo cannabis en tarros que antes foron
de olivas e
manteiga.

Pensade nos que chegan no nome da utopía,
nos do plano catártico ó final
do relato,
nos de tanto milenio de candil e cantiga.
Nas glorias máis
inútiles.

E naqueles mandados á fogueira
en nome do decoro
e da normal
circulación dos días.
