Estaba a dona outonía
no lar do castel do ceo,
a fiar a lê das nubes,
a quentarse ao sol marelo:
brial azul por vestido,
alto cume por asento,
inxente pena por roca
e fuso de bris nos dedos.
Ao mando das anduriñas
seu home, baril guerreiro,
a longas terras do sul,
por conquerir o bon tempo
e alfaias de estrelas novas
foi, leixando aquel castelo
onde a belida outonía
fiaba o seu desespero
antre lavandeiras donas,
papos-rubios escudeiros,
e curuxas axexantes,
e galos de crarín rexo.
. . . . . . . . . . . . . . . . . . . . . . . .
Chegóu o vento do norte,
Chegóu o vento do inverno,
coa neve por branca besta,
cô curisco por cadelo,
de brétema rexo escudo,
espada de duro xelo,
corno de âr encalexado
e lanza de carambelo,
côs guerreiros das folerpas
e da saravia os bêsteiros.

Por namorar â outonía,
o seu pazo de solteiro
leixara, en terras lonxanas
de agros de brancor eterno.
Moita mortandá de verdes
foi, ao camiñar, facendo
na cativa grei das herbas,
na outra grei dos arboredos,
desfollóu rosas doncelas
e murchóu froitos bermellos.
. . . . . . . . . . . . . . . . . . . . . . . .
Díxolle â loura outonía:

—Meu pazo de cabaleiro,
triste nos agros do norte,
agarda o teu corpo belo;
quero ese teu morno corpo
para quencer o meu leito;
para os meus beizos xeados
quero o teu tépedo alento;
para gorentar meus ollos
quero os teus louros cabelos;
quero que quentes a bicos
a friaxe do meu peito.

Díxolle a loura outonía:

—Leixádeme, cabaleiro;
se de nobre vos gabades
respeitade o meu sosego;
son casada, de marido,
coma vos, nobre e guerreiro
que loita en terras lonxanas
e, inda que estou sen achego
fidel serei ata a morte
ao meu home, pois xureino;
se de nobre vos gabades
leixádeme, cabaleiro.

Teimoso, â loura outonía,
díxolle o vento do inverno:

—Teño sede de aloumiños
se non mos das, roubareichos;
quere a rega da tua risa
a murchar fror do meu peito.
Leixa ao teu home, fermosa,
que el está lonxe i-eu perto;
vei que, senlleira, leixoute
o teu amor esquecendo
e no ha volver, que si volta;
por teu amor, matareino
armando o meu forte brazo
coa miña espada de xeo;
leixa ao teu home, fermosa,
non despreces os meus pregos.

Díxolle a loura outonía:

—Vos non sodes cabaleiro
se non trêidor desleigado.
Fidel ao meu xuramento
denantes morte me dera
que ouvir tan noxentos pregos.
. . . . . . . . . . . . . . . . . . . . . . . .
Inda que asisadas verbas
dixera a outonía ao vento,
o vento, tolo de amores
e pola carraxe cego,
tanxéu no seu corno de âr
chamando aos seus mesnadeiros
os guerreiros das folerpas,
teimosos na loita e feros,
gañadores de cen guerras
e da saravia, os bêsteiros,
quenes, crudeles, de cote
loitaban duros e mestos.
Abofé, non foi doada
a gañanza do castelo;
en onde, a loura outonía
côs seus roxos escudeiros
loitóu, por súa defensa,
coma un baril cabaleiro.

Abofé non foi doada,
mais, o trunfo, foi do fero
e crudel vento do norte,
do trêidor vento do inverno.
Por non vivir prisioneira
do trunfador cabaleiro
chimpóuse a dona outonía
do cume do seu castelo;
malferidos na desfeita
os roxos paxes morreron
as axexantes curuxas
fuxiron chorando a regos;
as coitadas lavandeiras
aos trunfadores se deron.
. . . . . . . . . . . . . . . . . . . . . . . .
Esquecido da súa dona
áchase o baril guerreiro,
nas terras do sul, en bazos
de muller de ardente peito,
de olladas aloumiñantes,
sorrisas de verde tenro,
choros de tépeda choiva
e tolaxes de pequeno,
a que, antre choros e risos,
mostra uns ollos churrusqueiros
côs que esmorece de amores
o non fidel cabaleiro.
Morta se atopa a sua dona
na campa do seu castelo;
seu sofrido señorío,
asoballado do inverno,
trocouse en agro de morte
todo de friaxe cheo.
Mais esquecido de todo
dun novo amor prisioneiro,
por un feitizo apreixado
—doces brazos por vencello—
da primadeira ao agarimo,
reconquerir o castelo
non arela, por agora,
o engadado cabaleiro.
. . . . . . . . . . . . . . . . . . . . . . . .
Mais quizais aquel feitizo
terá de findar cô tempo.
Farto de aqueles amores,
de feros remorsos cheo,
voltará, cara a súa patria,
o coitado cabaleiro.
