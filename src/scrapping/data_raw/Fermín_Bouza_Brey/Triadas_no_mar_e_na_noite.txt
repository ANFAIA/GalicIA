MEU NAVÍO leva ao vento
no mastro eterno da noite
o treu do meu pensamento.
Leda vai a nao
na proa unha frol;
a rosa albariña
do meu corazón.

Amiguiña, crara estrela,
dame a aguillada de un bico
para apurrar a gamela.
Leda vai a nao, "et sic"

Por navegar ao desvío
varéi a miña chalana
no teu corazón-baixío.
Leda vai a nao, "et sic"

Os agros van de ruada.
Vinde rúar polas ondas
levarés a herba mollada.
Leda vai a nao, "et sic"

O faro de Corrubedo
co seu ollo largasío
ai amor, púxome medo.
Leda vai a nao, "et sic"

Deitouse o mar, foise o vento
no mastro da noite albean
os liños do pensamento.
Leda vai a nao,
a bordo un amor;
é granada a rosa
do meu corazón.
