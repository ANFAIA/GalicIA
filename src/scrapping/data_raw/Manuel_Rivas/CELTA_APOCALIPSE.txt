Algún día
o lume irá casa a casa do home.
Non se lle dará tregua ao nemigo.
Os corpos incendiados do bosque
rolarán ata as portas da cidade,
siatiarana,
e a cidade terá morte lenta, por sede e dor de corazón.
As aves cumprirán tódolos agoiros:
levarán no peteiro os teus ollos, por exemplo.
A noite atreverase a falar
e ogallá eu está moi lonxe para entón.
As feras do zoo e do circo
cometerán crimes que vós inventáchedes,
pero farano sen hipocresía.
A nai balea devolverá aos náufragos
e nin Jonás terá un lugar no alento para contalo.
O camelo pasará polo ollo da agulla
e o reino dos ceos estalará
e será o fin.
Agardo que Deus cumpra a súa palabra
e sexa inmisericorde,
cando o lume chegue á casa do home.
