Ao chegar eiquí,
a iste mundo desmesurado das Américas,
os cativos badúas de estatura standard
perderon a súa escada de valores,
os seus conceptos pedáneos,
as súas creenzas badocas
i as súas ideas túzaras de horteras.
A perda non foi grande.

O malo foi
que as andorgas valeiras enchéronnas
co refugallo dunha sociedá en desfeita
e coas angueiras podres
dos homes prostituidos pola indiñidade:
cerebre standard,
esprito standard,
cobiza standard...

O pouco que os cativos badúas
tiñan de povo
morréu eiguí dunha enchente
de carne de marráu á criolla
compangada con coca-cola.

Non choremos por eles,
que a natureza é moi sabia.
