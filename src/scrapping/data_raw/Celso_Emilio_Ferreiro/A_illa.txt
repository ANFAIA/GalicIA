EU.- Morre o longo e cálido veráu
afogado na luz esvaída do areal.
Un ceo de chumbo brilante
anuncia xa o solpor.
Pasan as anduriñas
ávidas de sul.
Chegan os barcos de vela
-quechemarís, dornas e gamelas-
preñados de vento.
Escóitanse os balbordos
de lonxanos motores.
Gueivotas chiadoras
acóuganse nos rochedos
i adivíñanse as sombras do noitecer
pasando sobor a badía.

ALTER EU.- Todo fala de paz, pro eu escoito
os berros dos que están presos na illa.
