Chega ond'a cerca do castro,
mira pro fondo do val,
finca na parede o codo,
deita a cabeza na mau,
e namentras que coa outra
arricando musgue está,
pensatible, triste e morno,
así se pon a falar:

–Alá van os nosos eidos,
a miña casa alá vay;
xa me mataron os fillos,
matárom’a muller xa;
morreron os nosos homes
que souperon peleyar,
morréron‐nos os druidas
servidores de Teutás,
e matáron‐nos as virxes
que’andaban ó pé do altar
ca fouce d’ouro no cinto
ya vara verde na mau.
Xa queimaron a devesa
consagrada á soledá…

Ay! Cando funguen os ventos
nas polas do castañal
xa non ruxirán as armas
qu’alí tiñan nosos pais…!
Donde fixemos fogueiras
os carrascos nacerán,
e no dolmen en que’ibámos
de noite a sacrificar,
criáranse herbas e toxos
y‐os mouchos aniñarán…
Cobrirán silvas y‐adreiras
as pedras do noso lar,
e sobr’as mámoas dos mortos
xente allea pasará…
Cando se mova o penedo
qu’está na veira do mar
xa non irá xente nosa
con ofrendas a Teutás,
Ay!
De todo o que nós temos
nin migallas quedarán…!

Así dixo o vello, e séntase,
cravando os ollos no chan.
E ó pé do castro, qu’as brétemas
da noite cubrindo van,
tamén de loito cuberto
maxinando tanto mal,
soliño, entr’as negras ruinas,
sóltase, o probe, a chorar!
