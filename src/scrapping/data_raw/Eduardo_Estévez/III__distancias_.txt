se tiveses na man
margaridas e non papeis
e palabras e cansazos

se da túa lingua
esquecida medrasen
nogueiras con noces cheas de mel

se nacesen no ferro
da cociña outonos
rousinois no beirado

se acubillasemos
entre nós entre os nosos
corpos azuis
non dous
senón seis ou trece gatos

――

o meu corpo
é pequeno títere sen dono

durmido baixo
a chuvia lila do xacarandá

ben visto
nin con bendicións
nin con cariño ou maledicencias
resucitará a miña alma

fáltame un ollo
de vidro e varios fíos
se é que non os levou a maré
esmorecen cubertos de lique
