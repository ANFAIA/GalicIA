o noso patio tiña fentos
pardais
tamén canarios

tiña moitas portas
que escondían dentro o meu
medo de neno

as do fondo
se cadra nunca cheguei a velas

alí onde as paredes
caían xa de tanto balor tanto verde

o noso patio tiña unha escaleira
para ir á terraza con gatos

tiña tamén un can
e unha avoa
ata que os anos fórona gastando
e ela mudouse á cociña
máis tarde ás habitacións

un día perdinlle os pasos

seguramente foi a algún sitio
lonxe de máis para os meus pés

pero aínda moitas portas
quedaban sen abrir

tantas celosías

pechos con ferruxe

――

mira

dicíalle eu
na miña lingua políglota
de ano e medio

mira a lúa
e pasaba un tren
