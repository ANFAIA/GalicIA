De te non ver tempos hay
Díxome que morro o crego,
E pol-a posta que say
Esta che mando, que vay
Esquirta en verso gallego.

Que pra falar moito e ben
Sin que s'enteire ninguen
D'o que n'o peito s'encerra,
Naide as endrómenas ten
D'a lingua d'a nosa terra.

Pois non ch' hay can que ch'a roa
Nin gorxa á que ben se axeite,
Si non a herdóu de sua aboa,
Ou con anacos de broa
Non comeu cuncas de leite.

Dend' o derradeiro outon
Non sey que é de tí, y-afellas
Qu' o sinto n'o corazón.
¿Qué che pasóu dende enton,
Vello d'as brancas guedellas?

Por estes povos d' aquí
Quérenche tanto, meu vello,
Que dende que faltas tí
Naide baila, nin se rí,
Nin hay gaita n'o concello.

Por aquí correu a nova
De que por amor d'a proba
De certa clás de mazá,
Pillache unh' enfermedá
Que t' houbo levar á coba.

¡Malia quen foy causonante
De disgracia semellante,
E quen alá te levóu!
¡N'a miña compaña amante
Nunca outra tal che pasóu!

Non sey si será verdade;
Pero si o for, meu amigo,
Ten conta... que n'a tua idade

Poden acabar contigo
As pasiós d 'a mocedade.

Tamén por aquí se dixo
Que á Vigo, por vel-o mar,
A sorte levarte quixo,
E tanto mirarcho fixo
Que t'houbeches d' afogar.

Tales contos son quizáis
Brafullas que o povo frauga,
Y-a últema moito máis,
Pois tí eres d' aquela cláis
Que non s' afogan en auga...

Con estas y-autras sonadas
Colléume tal sentimiento,
Que ont' á noite, as nove dadas,
Créndome nas boqueadas
Mandey faguer testamento.

MARCOS, si me queres ver
Con vida, e matar non queres
Esta coitada muller
Que tanto, tanto te quer,
E que tí tan pouco queres,

Deíxate ver, meu amor;
Mándam' ese papeliño
Qu' é o meu médeco millor
Y-adios; e faime o favor
D' unha pucha pr' o miniño...
