O siléncio é a eternidade, as palabras envellecen con tempo,  
permite-lles ter alma de domingo luminoso.  

As palabras humanas en soños acoden, ao teu nome acoden.  

Esta noite con lua camiña calada, vai ao seu sentir nace co crepúsculo,  
morre coa aurora, vai da intacta luz ao medio do visível.  

As casas de pedra a neblina tenra nace, remansa.  

Comprendo a vida que por min pasa e regresa ao ser e só é memoria  
que xa ten andado grande parte do camiño.  

Nel desaparece mentres o escrebo e camiño. Neste terceiro día  
de decembro dou corpo ao seu vacío .  

Deslizan as nubes sobre Palas de Rei. En lentísima bruma rosada  
todo repousa ensimesmado na súa realidade inacabável.  

O orballo nas ervas do camiño. Nesta xornada dúas palabras  
deixan caer dúas pétalas de flor chaman e sen ser chamadas  

Devolve-nos ao Rei Primeiro Vencido, descifran os arcanos  
e o seu reflexo invertido.  



Gaiola de Riba  



O horizonte é cicatriz de luz entre alba e crepúsculo  
No gume fica quieta a túa trasparéncia. Acaso existes.  
Pecho os ollos para ver máis lonxe para ver máis fondo,  
para ver desde o porvir. En min estou, contemplo a aurora.  
Estou aquí, desde sempre aquí e no alto o vacío.  



Pallota  



Entre agras de centeo chego ao presente onde a luz  
esvara polas paredes do día como auga clara. Os recordos  
acollen-me, mostran-me o teu ollar verde-azul. Entre  
as árbores estou son o lugar interior, reconstrúes o azul  
a casa, sen cambiar de lugar, es camiño desaparecido.  



Outeiro da Ponte  



Gardo o branco no gris infinito do balado. Chove auga errante  
busca o rumor do día na tarde, sen se ocultar de nós  
tras dunha nube proxecta a súa sombra, nela oculta-se.  
Creador dun tempo novo o Río Pambre, no seu ir de prata  
é un sen–lugar onde os deuses nunca teñen morto.
