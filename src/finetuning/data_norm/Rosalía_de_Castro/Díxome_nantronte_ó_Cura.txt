[Rosalía_de_Castro][Rexurdimento]
[inicio]
Dixome nantronte ó Cura  
Qu' é pecado...  
Mais aquel de tal fondura  
Como ó facer desbotado.  

Dalle que dalle ó argadelo,  
Noite e día,  
E pensa e pensa n' aquelo,  
Porfía que te porfía...  

Sempre malla que te malla,  
Enchendo á cunca,  
Porque ó que ó diancre traballa  
Din que acaba tarde ou nunca.  

Canto máis digo: ¡arrenegado!  
¡Demo fora!  
Mais ó demo endemoncrado,  
M' atenta dempois y agora.  

Mais ansias teño, mais sinto,  
¡Rematada!,  
Que non me queira Jacinto,  
Nin solteira, nin casada.  

Porque d' este ou d' outro modo,  
A verdá digo,  
Quixera atentalo e todo,  
Como m' atenta ó enemigo.  

Que é pecado... miña almiña!  
Mais que sea;  
¿Cal non vay, s' é rapaciña,  
Buscando ó que ben desea?  

Nin podo atopar feitura  
Nin asento,  
Que me está dando amargura,  
Sempre este mal pensamento.  

Din que parés lagarteiro  
Desprumado,  
S' é verdad, ¡meu lagarteiro  
Tén-m' o coraçon prendado!  

Cara de pote fendido,  
Ten d' alcume;  
Mellor que descolorido  
Queró o tostado do lume.  

S' elas calente miraran,  
Meu amore,  
Nin toliña me chamaran,  
Nin ti me fixeras dore.  

Vino unha mañán d' orballo,  
Â mañecida,  
Durmindo ô pé d' un carballo,  
Enriba d' a erba mollida.  

Arrimeime paseniño  
A súa veira,  
E sospiraba mainiño  
Como brisa mareeira.  

E tiña á boca antr' aberta,  
Com' un neno,  
Que mirand' ó ceu desperta  
Deitadiño antr' ó centeno.  

I as guedellas enrisadas  
lle caian,  
Cal ovellas en manadas,  
Sobre as froliñas qu' abrían.  

¡Meu Dios! ¡quen froliña fora  
Das d' aquelas...  
Quen as erbas qu' en tal hora,  
O tiñan pretiño d' elas!  

¡Quen xiada, quen orballo,  
Qu' ó mollou!  
¡Quen aquel mesmo carballo  
Que c' as pónlas ó abrigou!  

Mentras qu' asi ó contempraba  
Rebuleu,  
E pensei que m' afogaba,  
O corazonciño meu.  

Bate que bate, batia  
Sin parar,  
Mais eu tembrando decía,  
Agora ll' e hei de falar.  

E volveu á rebulir  
Moi paseniño,  
¡Ai!, e votei á fuxir,  
Lixeira pó-lo camiño.  

Dempois, chora que te chora  
Avergonzada,  
Dixen:—S' el non me namora,  
Non lle direi nunca nada.  

E non me namora, non  
¡Maldizoado!  
Mentras ó meu corazón  
Quérelle anque sea pecado.  

E vai tras d' outras mociñas,  
Tan contento,  
Y eu, con unhas cadiñas  
Prendíno ô meu pensamento.  

E que queira, que non queira,  
Está comigo,  
Y á postre, y á derradeira,  
Con él m' atenta ó enemigo.  

¡Sempre malla que te malla  
Enchendo á cunca!  
Y é qu' é qu' ó demo traballa,  
Acabará tarde ou nunca.  

Por eso, an qu' ó Cura dixo  
Qu' é pecado,  
Mal que tanto mal me fixo,  
Nunca ó darei desbotado.
[fin]