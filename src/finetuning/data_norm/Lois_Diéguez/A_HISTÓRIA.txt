[Lois_Diéguez][Xeración dos 80]
[inicio]
Acaso a Historia sexa a escura noite
onde intentan afogar-nos,
ou esquezo de xeracións á deriva,
unha aula de humanidades
inventada na estepa fria
ou na corte rediviva do medievo.
Acaso a Historia viva no corazón de aceiro
dos nosos símbolos queridos :
Pero Pardo, Rodrigo Ruiz, Pero Álvarez,
os Castros primeiros de Lemos
que enfrontaron en Mondoñedo, Lugo ou Ponferrada
aos chamados os "Católicos"
con grande acerto ;
dos nosos símbolos romantizados :
Inés de Castro, Constanza, Beatriz,
Maria Castaña
e tantas outras mulleres ás que,
ao parecer,
hai que poñer en capítulos aparte,
pois son contos de amor
para o tempo frío da invernia
ou para a paixón adolescente.

Acaso a Historia sexa unha ruptura
co lugar onde se cria e vitaliza,
interese bastardo,
a teimosia en borrar o que transloce,
unha quimera : o soño.

Mais aí están a Catedral e a sua praza,
e o vento que ecoa ainda
o son curtante do machado na cabeza,
a torre Caldaloba sostendo-se no azul
en resistenza valerosa,
retombando tambores, asédios e escaladas
de piollosas bandeiras abenzoadas.
Aí está a Tau, vigor de rebeldia,
sobre as torres altas dos lemavos,
e o oco valeiro da ameaza
en pouta de submisión ;
está aí o Quintal das Lágrimas
nas terras nosas coutadas ao comun destino,
o leito de pracer onde o reinado se fixo
por un dia.
Están, meu corazón, meu neno lindo,
os carballos batendo-se co ar e co machado
e o monte alto contra a máquina que o aboura,
a lagoa azul renovando a sua auga
teimosamente cegada,
a águia rexa sulcando a luz contra o disparo,
e o bosque e a serra e o mar,
e o rio e a luz e o sol e a noite branca,
a estrela do luceiro escintilando, fixa, a orientación,
penedo gravado hai tantos milleiros de anos
en circos a se desenvolver desde o inicio.
[fin]