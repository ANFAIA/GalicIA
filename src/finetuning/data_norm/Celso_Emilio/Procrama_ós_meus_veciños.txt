[Celso_Emilio][Xeración do 36]
[inicio]
Ouro vello de outono e prata fina
a lúa embaixo, o sol enriba.

Nesa surrisa túa Celanova,
pola que pasa o vento,
hai unha triste historia non contada
feita de amor e troquelada en ferro.

Longos días de pranto e de cinza,
a lúa embaixo, o sol enriba.

Por ese rostro claro,
no que se miran tódalas estrelas,
pasan sulcos de luz estremecida,
cantigas de mencer, noites de pedra.

Escumas de saudades sempre vivas,
a lúa embaixo, o sol enriba.

Cando surrís, libéraste. Só saben
surrir aqueles que levan a esperanza.
Quen espera non morre
e o que sabe surrir é quen se salva.

Afía o teu lecer, a espada afía,
a lúa embaixo, o sol enriba.
[fin]