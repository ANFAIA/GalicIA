[Manuel_Curros_Enríquez][Rexurdimento]
[inicio]
«Sempre pol-a vila entraba
Con aquel de señorío.»

(Rosalía Castro)

Déndesd' o Lerez lixeiro
As veigas qu' o Miño esmalta
Non houbo n'o mund' enteiro
Máis arrogante gueiteiro
Qu'o gueiteiro de Penalta.

Sempre retorcend' o bozo,
Erguida sempr' a cabeza,
Daba de miral-o gozo.
Era un mociño... ¡qué mozo!
Era unha peza... ¡qué peza!

Despois d'o tempo pasado
Pasado pra non volver,

Com' on profeta ispirado,
Inda m'o parece ver
N'a festa d'o San Trocado.

Calzon curto, alta monteira,
Verde faixa, albo chaleque
Y-o pano n'a faltriqueira,
Sempre n'a gaita parleira
Levaba dourado fleque.

Non houb' home máis cumprido
N'o mundo, de banda á banda;
Ni rapaz máis espilido,
Con máis riqueza vestido,
Ni de condición máis branda.

Pr'as festas e romarías
Chamado, todol-os días
Topábase donde queira,
Anque por certas porfías
Solo tocaba a muiñeira.

Pois, como poucos teimado
Cand' unha venta lle pega,
Xura que, pr'o seu agrado,
Non se ten ind' enventado
Música como a gallega.

Neno er' eu cando el vivía,
Mais non-o podo esquecer.
¡O qu' él n'a gaita sabía!
¡O qu' él c'os dedos podía.
N'aquel punteiro faguer!

Cando n'as festas maores
Era esperado o gueiteiro,
Botábanll' as nenas frores,
Ledas copras os cantores,
Foguetes ó fugueteiro.

Tras d' él, en longa riola,
D'a gaita o compás levando
Con infernal batayola,
Iban corrend' e choutando
Os rapaciños d'a escola.

Nunca se puido avriguar.
Véndolla repinicar,
Por qué, o son d'a gaita ouindo,
Cantos bailaban sorrindo,
Acababan por chorar.

Pero cand' él n'o turreiro,
Cal n'a trébede a Sibila,
Pegaba o pio primeiro,
Daban ó vento o sombreiro
Todol-os mozos d'a vila.

Comenzado o baile enton,
Cousa era pr' adimirar
Aquel sembrante bulron,
Aquel aire picaron
Y aquel modo de mirar...

Y-era de ver con qué trazas,
Sin faguer pausas, nin guiños,
Nin caso d'as ameñazas,

Furtaba un bico ás rapazas
D'os noivos diant' os fociños.

Ninguén soubo frolear
D'o xeito qu' el froleaba:
Verll' a muiñeira botar,
Era unha nube mirar
D' anxliños que pasaba.
Xentil, aposto, arrogante,
En cada nota o gueiteiro
Ceibaba un limpo diamante,
Que logo n'o redobrante
Pulía o tamburileiro.

¿Qué Orfeo se lle igualaba,
Si mesmo, dentro d'o fol
Que c'o cóbado apertaba,
Parecia que cantaba
Escondido un rousiñol?

Músic' non tempo e poeta,
Algunha fada sacreta
Tiña con que comovia,
Pois nunca d'unha palleta
Saíu tan doce armonía.

Tocaba... e cando tocaba,
O vento que d'o roncón
Pol-o canuto fungaba,
Dixeran que se queixaba
D'a gallega emigración.

Dixeran que esmorecida
De dor a Patria nosa,
Azoutada, escarnecida,
Chamaba, outra Nay chorosa,
Ós filliños d'a sua vida...

Y-era verdá. ¡Mal pocada!
Contr' on penedo amarrada,
Crabad' un puñal n'o seo,
N'aquela gaita lembrada
Galicia era un Prometeo.

Un Prometeo cantando
Eternas melanconías;
Sempr' un consolo agardando
E sempr' as bágoas chorando
D'o desdichado Macías.

Por eso, cand' á tocar
Se puña o gueiteiro lindo,
Cantos viñan pra bailar,
S'escomenzaban sorrindo,
Acababan por chorar.

Por eso en vilas y-aldeas,
Por xentes propias y-alleas
Era aquel home estimado,
E por todos saudado
En camiños e vereas.

Por eso, dond' él chegaba
Dábanlle citas d'amores

As mozas por qu' él toleaba,
E sempr' á mesa xantaba
D'os abades e priores.

Que dend' o Lerez lixeiro
Ás veigas qu' o Miño esmalta,
Non houbo n'o mundo enteiro
Máis arrogante gueiteiro
Qu'o gueiteiro de Penalta.
[fin]