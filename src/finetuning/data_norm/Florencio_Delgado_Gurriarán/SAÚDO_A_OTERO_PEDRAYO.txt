[Florencio_Delgado_Gurriarán][Xeración do 36]
[inicio]
Don Ramón benquerido: Eu te saúdo
en nome do meu val ledo e vizoso,
da terra de Valdeorras benamada
celmosa de godello e de caíño,
do brincadeiro Sil, do enfesto monte
e da bocarribeira corgomesa
cinguida de barreiras e de soutos.

Do meu vale, de combas e relanzos,
espellado de louxas e de xeixos,
rañado de amieiros e caborcos,
garnido de mimosas e milleiras,
barroco de cepeiras e castiros,
recendente de ourego e cabrinfollo,
tinguido de cireixas e de amoras,
polos cachois roscido e as pincheiras,
arrolado dos carros, que se afastan
antre a poeira da silvosa corga.

No soalleiro louro de laranxas,
roxo de balsaís e sangradeiros,
dóce de mel, cinsento de oliveiras...
E a tanguer os axóuxeres dos conchos
e broslado de felgas, no abisedo.

Do val que amarelece en primaveira
có ouro a bulir das hortas frorescidas,
có ouro a tremar das xestas nos outeiros
e coa farna dourada das candeias.

Do val que o San Martiño policroma
(verdes do trinque das sereas novas,
ourilocentes da lanzal Viura,
vermellos da Garnacha e do Alicante...)
e que alampa có lume dos magostos
e que rí cós ourizos regañados.

Do meu val acochado pola névoa
das raiolas do sol acoitelada.
Do meu val delourado polos ventos
e barrufado coa teimosa choiva.

Do meu val de malvises e de gaios,
de cireixois, loureiros e carpazos,
de cantariñas, de hérbedos e toxos,
de nonmesquezas e de semprenoivas,
do meigo reiseñor, da mostaceira,
do pinchaflor, do chinclo e da papuxa,
do recoteixo, do lobo e da cegoña...

Do meu val de biriscas e petrucios
e de nenas souriles e de mozos
que chegan ata o sol coas súas cantigas,
e de aturuxos que os ouvidos firen.

Da miña Santa Marta milagreira,
enfeitada, dos ácios, coas primicias,
do Cristo coas xigantes «calantornias»,
do San Roque das chagas, San Lourenzo
e da Nosa Señora e San Vitorio...

Das enchentas de pulpo na «Do Sete»,
dos «zamarreiros» a correlo entruido,
da lizgaira muiñeira e do «coleado»,
dos foliois, das gaitas e... ¡do Viño!,
mestre cantor de festas e turreiros,
que vive no seu pazo soterraio.
. . . . . . . . . . . . . . . . . . . . . . . .
En nome do meu val, ledo e vizoso,
¡tan lonxano!, comesto de saudades,
Don Ramón benquerido, ¡eu te saúdo!
[fin]