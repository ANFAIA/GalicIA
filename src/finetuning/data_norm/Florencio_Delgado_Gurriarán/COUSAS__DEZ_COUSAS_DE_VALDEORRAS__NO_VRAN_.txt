[Florencio_Delgado_Gurriarán][Xeración do 36]
[inicio]
As vidras,
ledas mozas churrusqueiras
maquilladas de sulfato,
sorrinlle ao vento coquetas.

O vento,
baril mociño das festas,
mercóu, na tenda do souto,
seu perfume de candeas.

A fonte,
que chouta por antre as penas,
vén, ca súa cara lavada,
a ensaiar a muiñeira.

A cobra
quere poñerse morena
e toma baños de sol
por andar â «derradeira».

As nubens
enamoradas da serra,
andan a buscarlle as voltas
por ver de apalparlle as tetas..

O monte,
amallóa as chancas de pedra
côs amallós dos regatos
e ten que pôrse en crequenas.

O carro,
cô lombo cangado de herba,
ven, por amostrar os folgos,
cantando unha cantarena.

A vaca
côs dous puñaes da testa,
ao apuñelar a serán
faille feridas de estrelas.

A lúa
veu de «Cubita» a outra feira
e anda «botando la plata»
no café das carballeiras.

E as coitadiñas arrás
que a volta del rei anceian,
teimosas, pídenlle a Deus
o trunfo das suas arelas.
[fin]