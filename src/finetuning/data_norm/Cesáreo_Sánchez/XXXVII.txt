[Cesáreo_Sánchez][Xeración dos 80]
[inicio]
En Santa Irene dourada e celeste a
nube paira, no desamparo
da Capela é unha illa verde o seu siléncio multiplica a fonte.

O tempo non é, as pegadas sulcan o camiño, dirixen-se
sen excepción ao mar.

Volve a sombra de Iseo das Brancas Mans e ao me encontrar
parto ao encontro das palabras
onde a memoria nega-se, curva-se esconde tras unha nube.

Como creer ainda nas palabras que sen se ocultar tintan-se
co sangue da historia, non sospeitan que as levo á morte.

Vou neste dia primeiro do inverno onde o peso do tempo
adormece a hora en que os prados adormecen.

Con orballo ainda collo unha herba perfumada.

Antiga a pedra baixo a maxestosa aza gris, a pedra onde a hora
cresce como árbol.

Seguir o teu camiño ten-me transformado nunha bolboreta
coa chuva nos suas pupilas, desesperadamente abertas,
nesta mañá, nunha enorme bolboreta de asas anil-marelo.


Rego do Burgo

A terra detida no espellos. Neste levantar-se o dia,
a Sombra na Sombra recorda mas non recorda o lugar.
Cos ollos abertos de par en par o lugar vai
partir para non volver porque recorda. Son o camiño
que dis que calas deixando ocos de atemporalidade..


Arca

A luz é máis fina poeira na luz, adormece e significa.
Á direita da miña memoria é o branco onde xaz
o pensamento que iluminan pinturas azuis de paxaros
e flores. Ignorantes da espera, fatigosamente camiñan
sombras, pasan. Á soidade sustraio-lle o seu corpo.


Amenal

Inmune ao gris suplicante, para ti o infinito pasa e alguén
dirá. Levas-me da mao invocas a néboa cega, abrazas-me.
O val desde o teu cimo contemplas. A escaseza
do ser, para min o tempo permanece e a imaxe do invemo
apacenta o meiodia a soas. Tocado pola mao o teu cimo.
[fin]