[Estíbaliz_Espinosa][Xeración dos 90]
[inicio]
Primeiro faime masa.

Como sabe que son liquefacta
aprovéitase do meu peito quente
e engade fariña.

Fariña moi branca espolvorexada e candeal,
varios quilos.

Auga dos regos internos emplumada coma o xéiser,
varios litros.

Amásame
mentres eu a dar voltas e máis voltas
e río a treu de verme así
abrazada por estas ganas de darme forma e quentura
penetrándome
a me remexer
na artesa dun devezo artesán polo que me estendo
coma pandemia e almo
que fora nutrir un reino de mil fames.

E canto me prace
a coberta
da súa
temperatura animal

o seu fermento
a me inflar ionosferas
a me espoldrexar coma ave nun paraíso estremo
baixo as súas mans
o lévedo medra poderoso coma un lobo nas escuras
ao seu requento
polarizo luz.

Un milagre de codia dourada sóbeme polo corpo arriba
a chamarme "pandora, aínda estás ardendo"
i eu fumego de riso e farangullas
cando el tén a ben retirar cada man
dos farallóns dos meus peitos
convertidos xa para sempre en pan
EN PAN

pois alimentalo da totalidade
pandemeu
é para o que estou feita
imperfeita pandora de pan dourado
dona da caixa dos ventos
que xiran e xiran nos brazos
do seu muíño de pan

(para todo iso
e para me devorar no almorzo
cun pouco leite)
[fin]