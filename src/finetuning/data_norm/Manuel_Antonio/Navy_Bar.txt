[Manuel_Antonio][Xeración Nós]
[inicio]
ESTE bar ten balances
E tamén está listo
pra se facer á vela

Encheron-nos o vaso
con toda a auga d'o Mar
pra compor un cock-tail de horizontes

Pendurados d'as horas
atlas xeográfico d'esperantos
están sin tradución
E tatexan as pipas
c'o ademán políglota d'as bandeiras

Ese cantar improvisado
é o mesmo
que xa se improvisou n-algures

Quen chegou avisándo-nos
d'esa cita noiturna que temos
c'o vento ao N E
n'a encrucillada d'as estrelas apagadas?

Eiquí bebe de incónito
o Mariñeiro Desconecido
-sin xeografía nin literatura-
A noite d'os naufraxos
c'o seu brazo salvavidas
aferrará con nosco unha vela de chubascos

O vaso derradeiro
estaba cheo de despedidas

Pol-as ruas dispersas
ibamo-nos fechando
cada un dentro d'a súa alta-mar

N'o repouso d'algún vaso
todal-as noites naufraga o Bar
[fin]