[Gonzalo_Francisco_López_Abente][Xeración Nós]
[inicio]
Fouce lucente en lóstregos vermellos,
vermellos como o sangue das túas víctimas,
¿que segador xigante te manexa?
¿Que segador de vidas
tenche decote, amenazante e torva,
sobre as nosas cabezas suspendida?
........................................................................
A carón do meu peito
refungando pasaches aquel día,
e do arbre en que frolecen meus amores
arricanches a ponla máis querida,
a ponla na que as froles máis sinxelas
perfumaban decote a ialma miña.
¿Que viñeches facer hoxe de novo,
fouce famenta das humanas ditas...?
Fungaches, como fungan
as pezoñentas víboras,
e outra ponla arrincaches do meu peito...
Dime, fouce maldita,
¿que segador funesto te manexa,
que as froles todas do meu peito arrincas?
Se te gozas coas bágoas dos meus ollos,
fire sin compasión, fouce cativa;
dun golpe fende o tronco do meu arbre,
e o sangue que me salla da ferida
¡no aceiro relucente da túa folla
unha eterna blasfemia deixe escrita!
[fin]