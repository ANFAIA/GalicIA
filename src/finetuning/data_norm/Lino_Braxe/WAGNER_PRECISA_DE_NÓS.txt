[Lino_Braxe][Xeración dos 80]
[inicio]
neste ceu imensamente tráxico  
acouga o prazer da harmonia  
en recónditas rexións hiperbóreas  
de lápidas fenecidas no abrente  

falo desde a púrpura isolada da paixón  
onde entrecruzo un espazo de mal entolecido  
na Creta antiga e dominada pola luz  
acariciada dos deuses e preferida do calmo  

Ícaro é unha estrela da noite  
no oráculo de Delfos mil druidas inician o banquete  
o cisne habita en Rodas no cabelo do coloso  
Homero move a miña pena plena de gozo e vitória  
comeza un novo naufráxio  

deszo ao profundo desastre  
transmigro máscaras micénicas por un bou muxián  
a Costa da Morte ventera relatos  
e hai un mascato perto do bosco  
a aniñar no seu canto o ouveo do lobo  

as pólas da árvore acochan un filtro de gnomos  
percevo a maxia na miña extrema languidez  

anuncio a derrota con profundo laio  
e mergullo-me a amar o desespero  
embriagado de mitos  
neste ceu imensamente tráxico  
no que Wagner precisa de nós
[fin]