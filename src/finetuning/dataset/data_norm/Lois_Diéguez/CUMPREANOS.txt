[Lois_Diéguez][Xeración dos 80]
[inicio]
Gravamos no tempo o tremor dos reloxos,
nós, tan novos onte, tan ilusionados,
empeñados en que as horas,
o seu rápido e curto son,
fose solene campá
a despertar o sono,
o atemorizado e indócil corazón.
Follas pasamos
destripando cuadernos de efemérides,
de feitos máis tristes que alegres
aos que houbo que lle espetar bandeiras
novas
e esperanzadas pombas de ternura.
E trouxemos os anxos,
que son inocentes e moles animaliños
brincadores e alegres a vivir nas nubes,
pois precisabamos o abismo do azul
para seguir a furar na terra aburacando o tempo.
E pasamos o Ecuador do mundo
en que se transformou a palabra resgatada
da submisión
e a canción nacida do susurro.

Cumprimos anos
felizmente templados nas augas do Cabe
que son máis claras e fértiles e de mellor vea
para modelar a espada
e avigorar o peito debilitado no tempo
e na batalla.
Cumprimos anos
encanecidos de sabedoria e de paciéncia,
que son as armas máis valiosas
para confirmar o hidromel na copa
e o caravel no eixo da casa familiar.
E desfrutamo-los ante os irmáns Vilar Ponte
que no mencer marino
incendiaron de seiva a primavera,
ante Pastor Díaz, que preside a praza
de galego romantismo,
ante a pedra viva de Viveiro,
fonte e camiño, cristal e nube
para os nosos ollos abertos
a mundos novos e vellas alegrias
en emocionado tremor de festa e horizonte,
de festa e horizonte.
[fin]