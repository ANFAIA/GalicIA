[Lois_Diéguez][Xeración dos 80]
[inicio]
Chaira de erva ou bacelo
mar verde que foi
ou lagoa de azulados nenúfares
dormidos.
Asi pintabas o teu Val
cando o ar da amañecida
soñaba en nós o tempo longo
eternidade da alegría
soños infantes tan azuis
tardes de cereixa
subidos na última galla
que abria o ceo
e o niño anoxado
e a caída
gravando o seu eco nos anos.
Tempos de cereixa e vagalume
polas encostas lemavas
que soben o circo das montañas
e descansan cumes
nas casas que te viron.
Cando a vida
ainda non se marcaba con lindeiros
e era a voz sangue do ar
e a enerxia corpo e son
e aiga viaxeira.
Percorremos as restrevas
calcinadas polo sol
as mámoas enigmas
polo Couso
e as ribeiras do Cabe e do Lor
pias mansios cavorcos anegados
alumeados polo sol da tua mirada.
Criamos a cunca do Val
nós sós
nos reencontros e fuxidas
e tiveron as cousas nome
cando ti as acariñache
e lles deche movemento.

Asi naceu o Val en min
nos ollos ben abertos e no sangue
chaira de erva ou bacelo
mar verde que foi
ou lagoa de azulados nenúfares
dormidos.
[fin]