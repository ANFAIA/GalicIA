[Jorge_Isaacs][Romanticismo colombiano]
[inicio]
I

Abres o libro
e un perfume de xardín silvestre
de xardín doutro tempo aínda fresco
emana da lectura.

A viola, o xasmín, a rosa de cen follas,
a benvestida e a campánula
regaron-se con bágoas
de cando o corazón foi inventado.

Despóis da tose romántica
aparece a figura de María:
daguerrotipo sepia
onde escentilan dous ollos
como ascuas acendidas,
e a boca sensual
apagada polo continuo roce da oración.

Namorada e triste
o seu ollar é como un can pequeno
percurando a caricia.

- ¡A vida no século pasado era tan casta! -.

Non se pode pór freio
a tanta desbandada de amor :
entón a tise foi bebendo o sangue
e María
quedou como unha viola murcha
na páxina 47.


II

Tamén amei no teu xardín, María.
Naquela tarde evanescente o meu amor
era eterno e delicado. Unha pirámide de vidro.
Quéiman-me aínda os ollos da moza tulueña na memoria.

O chiminango estaba florecido, e o río Amaime,
que nace no teu colo, cantaba nese día como nunca
ha-se de ouvir xa cantar. Son intres
que o corazón mantén intactos.
(A ave negra, aquela que sempre presentías,
era naquel momento luminoso
a sombra da saudade que me fai imortal e desvalido).

Desde a túa solaina, o Val do Cauca
aparecía como recén feito na luz tenue e na calma,
protexido polo fanal do teu amor
da túa ternura implacábel: esa pomba
que atravesou de morte a túa entraña
e vive.

Tamén amei no teu xardín, María.
Teño os estigmas aínda abertos, frescos
coma unha rosa de navallas.

E a saudade do tempo.
[fin]