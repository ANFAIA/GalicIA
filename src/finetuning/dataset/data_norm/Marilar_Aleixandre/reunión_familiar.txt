[Marilar_Aleixandre][Descoñecido]
[inicio]
a primeira noite 
leveite para a miña cama 
e 
tradeáchesme 
(solsticio    noite e lume debandando) 
non advertín que metía 
na cama 
toda a familia.

ensaiando habelencias de 
morcego 
demostrabas    trabando no meu colo 
que teño o sangue 
azul 
mentres irmáns nai e pai    tías e avós 
silandeiramente 
circaban a 
cama    beliscaban 
o meu cu    aloumiñaban 
as miñas pernas

en tanto 
eu cabalgaba sobre ti 
atravesabamos espirais de lume    eles 
criticaban o 
meu cabelo desguedellado 
e discutían en alta voz 
se tiña un peito maior 
que o outro

entraches n amiña casa 
traendo os teus coitelos 
afiados 
e detrás un por un 
entrou a familia    veleno insípido 
para 
quedar

desde entón forman parte do mobiliario 
miran con 
desaprobación 
desde o fondo dos espellos 
ou axexan baixo as 
sabas

familia    marca do coitelo no teu brazo 
pegada de terra nas 
uñas
[fin]