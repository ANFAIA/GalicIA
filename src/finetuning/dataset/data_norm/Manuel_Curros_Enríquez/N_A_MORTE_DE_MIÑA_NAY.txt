[Manuel_Curros_Enríquez][Rexurdimento]
[inicio]
Doce malenconía, miña Musa,
D'o meu esprito noiva feiticeira,
Déixame q' oxe n'o teu cólo dorma
Sono de pedra!

Nunca, reiciña, nunca com' agora
Fálla fixéronm' osteus bicos mornos:
Choveu por min chuvia de sangue e trayo
Frio n'os osos.

Quéntame tí, quetiritando veño,
Tí, que d'o peito curas as feridas,
Amiga xenerosa d'os que sôfren,
Malenconía!

Tôpe miñ' alma, á sombra d'os ciprestes
Q'os tristes ermos d'as tuas illas cobren,

O esquecemento q' en ningures hacho
Pr'os meus doores.

Fay qu' ó rumor d'os teus regueiros, brando
S' adormezan meus tristes pensamentos.
¡Son un hôrfo!... Agarímam' ó teu colo...
Xa outro non teño.

Xa outro non teño en que pousal-a frente,
Pol-as agurras-d'o pesar sulcada;
Xa outro non teño q' amargura enxugue
D'as miñas bágoas!

Nay, ¡adorada nay! mártir escura,
Branca pombiña, arruladora e tenra,
¡Ay! Si souperas cómo me deixabas...
Non te morreras.

Dende que te perdin, a terra, o ceo,
Todo é pr'a min d'a mesma côr d'a morte.
O sol non m' alumea, nin os campos
Pr'a min tên frores.

Cal sobr' os condenados á pauliña,
Caíu sobre miñ' alma eterno loito;
Todo m' amarga, hastr' o aire que respiro;
Dáname todo.

D'o corazon fuxíume esa alegria
Qu' é n'as frores aroma e vos n 'os páxaros,
Y-andan por dentro d'o meu peito os corvos
Arrevoando.

¡Cómo recordo aquelas noites craras
En qu' ó fulgor d'a prateada lua,
M' arrulába-o sono, d'os teus cantos
Co'a doce música!

¡Cómo recordo aquelas tardes tristes
En qu' os tronos sintindo, rezabámos
Porque Dios leve os probes mariñeiros
A porto salvo:

Pol-os necesitados camiñantes,
Pol-os vellos sin pan e sin abrigo,
Pol-os nenos sin pay... abandonados...
Com' os teus fillos!

¡Ay! Eu tamen rezar quixera agora
Por tí, de tanto amor en xusto pago;
Mais dende que te fuches, miña rula,
Teño un cansacio!...

Malenconía, Musa d'os doentes,
D'o meu esprito noiva feiticeira,
¡Déixame qu' oxe n'o teu cólo dorma
Sono de pedra!
[fin]