[Manuel_Curros_Enríquez][Rexurdimento]
[inicio]
Pol-a mañá
D'un salgueriño á sombra, sentada, fiando,
N'o val de Vilanova gardand'o gando
Rosiña está.

Inorante de canto ll' acontecia
Ó probe de Martiño, por quen sofría
Soedades mil,
Rosa, n'a cinturiña crabad'a roca,
Mazaroca fiando tras mazaroca,
Pensaba n'íl.

E mentres qu'en suspiros lanzaba ós ventos
Os áis que ll' arrincaban seus pensamentos
Tristes, crués;
Pol-o campo os cabirtos corretexaban
Y-as vacas y-as ovellas depinicaban
Toxo e cardés.

Coitada pastoriña sin paz nin calma,
Cántas féles n'o fondo d'a tua alma
Deixa o amor!

Cántas sombras n'o ceo d'os teus encantos!
Cántas bágoas n'os ollos—¡vállante os santos!—
Cánto delor!

Hórfa desque naciche, triste, esfameada.
Anque probe hastr'agora tua vida honrada
Por tí falóu.

Qué ch'importóu d'as touzas dormir á sombra?
Qué ch'importóu d'espiños pisar alfombra?
Qué ch'importóu?

Tod'o pasache rindo... Todo se pasa
Mentres que qued'a honra dentro d'a casa:
Pero ¡ay de ti!
Despreciaches un home por pretendente.
E destonces, tua fama, de xente en xente.
Vay por aí...

Qué fixeches, Rosiña desventurada,
Qué fixeches?... Estabas empecatada
Pra tal faguer?

Despreciar por Martiño, Xan de Ventraces...
Non sabes d'o que os homes che son capaces.
Probe muller!

«Traballar toda a vida desosegada
Pra conserval-a honra d'abos herdada,
Santa virtú,
E cand'una c'o noivo tén parrafeo,
Escoitar que nos dice:—<i>X'en ti non creo</i>.
<i>Rabearás tú!</i>

«Ir comprando pr'a boda tod'os trebexos,
Tod'o dia toparse d'o noivo lexos—
Morta d'afan,
E cand'a noite chega pr'os namorados,
Escoitar que nos dicen labios amados:
<i>¡Vaite Con Xan!</i>

«Non hay pena com' esta tan harrorosar,
¡Non hay pena com' esta!»—marmura Rosa
N'o salgueiral.

E de pronto a coitada pr'o chau mirando
Recolleu d'entr'as herbas, toda tembrando,
Aqué l cristal.

«¡Asús, qué galanura!—repuxo—¿Estarey cega?
Vestida de gallega a Reina d'hermosura
N'a miña mau, afé?

Non pode ser! Toleo!... Riráse o que ll'o conte;
Pero eu soñey nantronte que viña dend'o ceo
D'a miña cama ó pé.

«Será verdade, Rosa? Metida n'un hoviño
Tan piquirriquichiño, tan linda, tan hermosa
Como a mirey enton?

A mesma muradana que lle caía tanto!
O mesmo dengue!.. o manto de terciopelo, ou pana!
Non estou tola... non.

«S'en torno non parecera, mirándome, meu gando
Que estou inda soñando dixérase calquera...
¡Asús! ¡Vaya que ser!

Qué olliños, qué mirada, qué beizos, qué cabelo,
Qué orellas, qué mantelo, qué fronte anacarada,
Qué diaño de muller!

E mira... e rebuldexa... e rise a Santa Imáxe...
Cómo m'amostr'o traxe! Cómo me parpadexa!
Algo me vai pasar!

«Qué dís?... Falarme quere! ¿Escoitaréina? ¡Cala!
Pois é verdá que fala!... ¿Señora?... O que quixere!
X'estóouv'o ascoitar.

«Que acod'a cita? E logo?... Que vén por Dios mandada
Pr'a que me vexa honrada o qu'en celoso fogo
Xusgóume críminal?...»

Señora! Unha pastora, baldon de tod'a xente,
Non era merecente de ter tal defensora...

Pero... falay, si tal.

«Que quer que lle levanten n'o val unha capilla?
Que quer que d'arrudilla lle recen e lle canten?»

Pois ben, querida, ben.

Pero... calóuse... ¡axiña! Xa non, xa non a escoito!
Quizáis non fale moito com' e tan piquiniña!...

Pero ¡qué gracia ten!

Pois éla algo me dixo de q'eu no me recordo;
Non teño ouido xordo, mais eu non sey de fixo
Qué palabriñas son...

¡Máma!... «Pr'os que non amen serey sempr'invisible
»—Decia—y-é imposible que falt' ós que me chamen
De todo corazon...»

Qué farey eu, coyiño, q'agora máis ch' agrade?
Levart'ond'o Abade? Levart'ond'a Martiño?
¿Qué diaños eu farey?...

Téique, ovelliñas, téique... Tó aquí, chiviña trenca...
Cardosa! aquí, xuvenca!... Quéreste bulrar seique?
¡Ey, pr'o cortello, éy!...
[fin]