[Manuel_Curros_Enríquez][Rexurdimento]
[inicio]
Escoitade! De fondas queixas cheo  
Brota d'a terra un misterioso canto;  
Rayos de branca lus tinxen o ceo,  
Rompe a mañá d'o celestial encanto.  

D'a caixa de Pandora  
Sobr'a patria deitada,  

Que peste e mónstros gomitóu cad' hora,  
Vay a Espranza surxir consoladora  
Que quedaba n'o fondo acurrunchada...  

¡Ouh, Libertá sagrada,  

Alba de groria pr'o oprimido mundo,  
D'os povos deseada  
Que escravos viven en dolor profundo!  

Esparéxe, querida,  

D' escura noite as trévoas cenizentas,  
De verdugos e déspotas garida,  

E fuxan medoñentas,  

Seguidas d'o seu lívido aparello,  
Diante de tí as visiós d'o mundo vello!  

Águia d' áureo piteiro,  

D'ese mundo d'horror sobr' os escombros  
Bate xa as álas ó Porvir lixeiro...  
¡Xunta esas forzas, mozedá, d' aceiro,  
Si queres que se pouse n'os teus hombros!  

Dispoñey, dispoñeivos pr'a seitura.  

Cansados labradores;  

E si frutos queredes de dozura,  
Dond' agora herba ruin e grama dura  
Ceibay novas ideas: darán frores.
[fin]