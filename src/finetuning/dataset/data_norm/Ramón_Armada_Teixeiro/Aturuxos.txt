[Ramón_Armada_Teixeiro][Xeración do 36]
[inicio]
Collendo alcacér pr'o gado,
Cantabas un a-lá-lá;
y-os paxariños decían:
¡qu'hermosura de cantar!

Non busques, qu'eiquí n'alcontras,
pr'os meus delores menciña;
fan falta os áires d'a patrea
y-está muy lonxe Galicia.

Si son reises os caciques
y-o vicio ô mundo goberna,
¡qué vida a vida d'os probes!
¡Xusticia! quén en ti pensa!

N'a cancela d'o pinar,
chorando, díxenlle ¡adiós!
e desde entonces, ferido
levo sempre o curazón.

Vír ô mundo n'unha inclusa,
sin nome y-orfo ¡qué triste!
nái qu'esquence ôs seus ¡qué noxo!
e pr'a concencia ¡qué crime!

Hermosa d'a ribeira,
míncha d'a praya,
qu'os meus amores todos
n'o peito gardas;
dame un suspiro,
qu'eu bogo n'a marëa
d'o teu cariño.

N'a fror que levas n'o peito
vexo de lonxe un papulo;
por ter, hastr'os vermes teñen
mais dichas qu'eu n'este mundo

Dándolle forma â belleza
un pimpolo fixo Diós,
e n'él puxo as gracias todas,
y-a muller gallega fói.

¡Non chores! Eu vou â guerra
porque España me percisa;
si morro por seu honor,
¡bendita a morte! ¡bendita!

Chincharras e verderoles,
pardillos, mérlos, serís;
apadrinade o meu canto:
¡qué non s'esquenza de mín!

Respirou, c'o teu alento,
y-o pampallár tivo vida,
¡quén morre, si a menciñeira
con groria fái a menciña!

Pr'os páxaros, n'un bimbe,
puxéche visgo,
y-a pouco, prisioneiro
fói un pardillo;
sorte d'o diaño:
por ter tan linda dona
fora eu escravo

Desfeita sua nái en pranto,
mil bicos lle daba ô ánxel;
cando él non volveu en sí,
¡quén fái conta de milagres!

N'o pasadoiro d'a cruz
xureiche cariño eterno;
y-eu cristiano, nin de morto
faltaréi ô xuramento.

Sempre hermosa, verde sempre,
¡qué terra a miña terriña!
ben se dice n'os cantares:
despois d'o cëo, Galicia

Non viven as maravillas,
pr'o amor, máis qu'unha noite;
e índa así n'as asemellas,
qu'eres en cobizos, probe.

Buscando amigos n'o mundo,
cruceino de banda á banda;
tardei, desde mozo á vello,
cand'os vin...... ¡moëda falsa!

Pica o verme as mellores
peras urracas;
pica o merlo as cereixas
máis sazoädas;
y-en ti as envidias,
están, porqu'eres boa,
pica que pica.

N'as regatas d'o cariño
nunca o mariñeiro amaina;
si n'hay vento, pica-boga;
si hay brisote, rizos larga.

Lonxe de tí vivo sempre
co'a caroza d'a morriña,
y-é que sin tí non atopo
cobizos pr'a miña vida.

¡Probe nái! O vento zöa
e can folepas de neve,
y-ela aló, baix'o ribazo,
sin lume, nin pan, nin berce.

Non desfargallel-o ramo
pórque os craveles se muschen;
gard'o como comparanza
d'o qu'eres e d'o que fuche.

¡Meu Dios! qué disgraciadiña
sin miña nái vou á ser;
probe, triste, sin feitizos,
e lonxe, mui lonxe d'él...!

Anduriña que vöas
ô rente d'ela,
cóntalle os meus deseos
y-as miñas penas;
dille que vivo,
por non tel-a n'o colo,
sempre en martirio.

Cando me alcontro â tua veira
paréceme estar n'o cëo,
qu'a tua fala é fala d'ánxel
y-eres d'a groria un refrexo.

Hermosas noites gallegas
de lindo e craro luár;
por non vervos teño a y-alma
sufrindo de soïdás.

¡Qué Virxen, a de Murillo,
si houberas sido o modelo!
ela é linda, pro mais fora
sendo de ti craro espello.

Nín xogando â pita-cega
me gusta estar âs escuras;
eu quero luz e refrexos
pr'ademiral-a hermosura.

Soñei n'un mundo de dichas
de amor e virtú sin fín,
e desperteime anoxado
pórque a Reina n'eras tí.

Vivir n'o mar é dicha,
fertuna e groria,
que com'o mar n'o mundo
n'hay outra xoya;
Dios, cand'o fixo,
pra melloral-o déulle
goces divinos.

Cando â miña veira chegues,
rapaza, fai por mirame,
qu'o teu mirar dame vida
y-eu a quero pr'adourarte.

N'a sepultura d'o fillo,
¡ben choraba aquela nái!
por iso co'as bágoas d'ela,
as frores iban á máis.

Dame, d'o peito, un suspiro;
d'os ollos, unha mirada;
c'o teu parolár d'amores
un pedaciño d'a y-alma.

Galicia, santa Galicia,
¡cando te veréi feliz!
sin envexas, nin usuras,
nin foros, nin pelengrís.

D'hermosa fror de naranxo,
n'o peito, unhos bochos levas;
¡poucas veces se ven xuntos,
virtude, amor e belleza!

Hastr'as pegas n'as fragas
seus niños teñen,
y-alcontran pol-a terra
con que manterse;
y-eu, por ser probe,
non teño n'este mundo
fogar nin pote.

É o cantar dos mariñeiros
peixe-rey do curazon,
que n'hay cantar com'o deles;
nin amor cal seu amor.

N'a precesion d'a romaxe,
tras d'a Virxen ibas tí;
¡qué trinidá máis hermosa
si miña nái fose alí!

Pergúntasme que apetezo
póis vas amañal-a cëa:
en vez de zorza, un biquiño;
pol-a empanada, unha aperta.

Mulleres, páxaros, frores,
trinidá d'o meu querer;
vivir sin os vosos mimos,
non é vivir: é morrer.

Groria dá ver, feituquiña,
teu xeito n'a muïñeira;
con tanta e tanta hermosura,
¡qué terra a terra gallega!

Picando n'as virtudes,
trasno d'a envidia,
sin ter remordimentos
pásal-a vida;
cóida d'a lengua,
que si a trabas, seguro
que t'envenenas.

Desque fuche â Pelengrina,
nena, ben t'esperifollas;
n'é mestér: tí serás sempre
por sentimentos hermosa.

¿E séique, séique, rapaza,
parolas con dous n'a leira?
¡nunca as rulas ch'entenderon
d'esa crás de comenencia!

Hastr'as frores se rozagan
cando lles bica a rayola;
y-eu busco noites d'orballo
qu'o teu amor me recordan.

Non fales, xa que n'ó entendes,
d'o noso pensar gallego:
pedimos léis, sin amaños;
xusticia, sin privilexios.

Ten os beixos tan hermosos
qu'os seus bicos son de mel;
¡Dios d'amores! qu'éu non morra
sin qu'unha entena me dér!

— ¡Seis pesetas! — ¡Seis e media! —
y-a puxa sempre rubindo,
¿como nón, si o ramo fora
feito por tí, meu cariño?

N'o meu libro de memorias
non hay pracer nin fertuna;
solasmente se rexistran
delores e desventuras.

Pombiña mensaxeira
que tés o nido
n'os lares d'hermosura
que baña o Miño;
vái e de volta
tráime d'os seus amores
cucas memorias.

¿Qué importa, nái queridiña,
que chegue á tí con muletas?
pideume un esforzo a patrea
y-eu déralle a vida enteira.

Pois qu'o queres, vou decirche
cales son as miñas penas:
ver que tés novos amores
e que de mín non te lembras.

Amor, belleza, cariño,
virtude, fertuna, dichas;
ise é o pobo d'os fidalgos:
a nosa santa Galicia.

Cando te vayas —dixeche—
sin tí non podrei vivir;
e xa de mín non te acordas
y-eu morro d'amor por tí.

Cartos, cartos ¡sempre cartos!
y-ouro e sedas pr'os demáis;
y-eu tullído, sín capizos,
nin peto, nin quén os dar.

Boga, mariñeiriño,
boga lixeiro,
larga tod'o velamen
pra chegar presto;
qu'eu de ti cerca,
vivo como n'a concha
vive a aviñeira.

Non maxines qu'inda póida
facerche manda d'amor,
pois é mayorazgo a patrea
y-aparceiros nái e Dios.

¡Qué vello, pomba, me poñen
as penas y-os sufrimentos!
y-eso que por tí rebule
o curazon n'o meu peito.

Fachenda, traicion, miserias,
envidia, usura, inxusticias;
pra noxo e pra cativeces
o caciquismo en Galicia.

Pedinche un cravel d'amores
y-outro déumo miña nái;
vive o d'ela, sempre hermoso,
y-o téu está muscho xá.

—Qué diaño tés qu'estás triste,
meu ben, ribeirana miña?—
—Penso que te vás pra lonxe
e xá me vexo esquencida.—

De volta d'a romaxe,
fala que fala,
c'un fato de rapaces
¡ben argallabas!
ti non maxinas:
pra qu'a gorxa se tore
basta unha espiña.

N'o teu colo certo día,
¡cantos, cantos agarimos!
y hoxe solo, co'a tristura
de que pra min n'hay cariño.

Dous rebeses que ¡abofellas!
ni entendo, ni entenderéi:
ser listo e morrer de fame;
ser boiro e diñeiro ter.

D'a luz d'a sorte os refrexos
veñen, pouco á pouco, á min,
y-eso proba, ben querido,
qu'aló n'o cëo estás tí.

Teño un filliño n'a guerra
y-eu n'o meu colo o quixér;
¡Dios santo! que â patrea volva,
digno d'a patrea, o meu ben.

Vin-te hay pouco n'unha malla
y-antronte d'aguinaldeira;
diante a Virxen de Chamorro,
¡cando será que te vexa!

Buscan algunhas nenas
noivos á feixes,
y-escollen y-os atopan
as máis d'as veces;
y-eu, coitadiña,
somente c'os teus mimos
feliz sería.

Sobre un gaxo d'ameneiro
fixemo os dous rin-rán;
e rin-rán fói nosa vida:
si eu pr'o Miño, ti pr'o Sar.

Chegar presto, vel-a axiña,
¿serán, cicáis, ilusiós?
¡quén acerta co'a ventura!
mais teño fé: creo en Dios.

—¡Como queiras! ¡Un besbello!
¡Veña brisca! ¡Todo á mín!—
—¡Qué lástima qu'eu non fora
o «âs de trunfos» pra tí!—

Nunca te vin poñer dengue
y-agora vistes de cófia;
antes eras fror d'o liño
y-hoxe pimpolo de rosa.

Sendo ti tan paroleira
¡ben calado o conto tiñas!
y-eso que van nove meses
d'o tropezon n'a vendima.

Nena que pr'a romaxe
de San Bartolo,
poste sempre muy maja
feita un pimpolo;
cala y-escoita:
pra qu'a festa esté xúrdia
contigo abonda.

Airiños d'o Sil, lixeiros,
qu'o seu terruño bicades;
n'o meu nome, á aquela xoya,
suspiros d'amor levade.

Vénse os corpos ô través
c'un novo invento d'o dia;
de boa gana, por sí é fofo,
o curazon che vería.

¿Non fixo d'as nosas almas,
unha sola o mismo Diós?
póis si a feitura é divina,
¡quén se astreve ô noso amor!

Dín c'un niño de calandra
y-ô fin resultou de cobra;
c'o teu amor fói o mismo:
quixen rula e saleu troita.

¡Adios! dixeron os quintos
y-ô verte chorar, choréi;
que teñen imán as bágoas
cando as verte unha muller.

Si vou pescar xurelos,
non pica o peixe;
si ás xibas poño nasas,
de ceba s'enchen;
calisquér dia,
por recoller percebes
vou dar ás mínchas.

Gústanche móito as amoras
y-ô cortexo séique máis;
coida sempre d'as espiñas
que pol-as silveiras hay.

Quíxente tanto, neniña,
que sin curazón quedéi;
todo enteiro m'ó pediche,
y-eu díncho, e non sabes d'él.

A razon quixera darche,
máis ¡afellas! que n'a tés:
fuche sempre unha virtude,
y-hoxe o mundo anda ô revés.

Bendita a vosa alborada,
calandras e verderoles,
qu'ese canto me relembra
os meus primeiros amores.

Queimaban os fogueteiros,
palenques e candelillas;
y-eu d'amor, pólvora feito,
ô teu rente medo tiña.

Canso xá de padeceres
solo unha esperanza alento:
¡qu'a indulxencia d'o divino
nos xunte axiña no cëo!

Os vendabales d'a sorte
téñenme ferida a yalma;
máis eu irei, nái querida,
qu'eres tí miña esperanza.

Canta, miña xoya, canta,
cántalle ás frores de Mayo,
qui'ise é o mes d'a nosa xura,
y-amor xurado é amor santo.

Non é mestér que t'amañes
que ô fin, ben te conocemos;
tí eres rosa de cen follas
que perdeu todol-os cheiros.

¡Xá cheguéi! Xá vex'os pinos
d'a nosa santa terriña!
¡Xá póido morrer sin penas
deixando eiquí miñas cinzas!
[fin]