[Amador_Montenegro][Descoñecido]
[inicio]
Sobre unha torre moi alta,
Que por certo fama xa 
Tiña de tempos antigos 
En certa antiga cibdá, 
Altiva erguíase, no alto, 
De un famoso xeneral 
Unha estatua, que alí posta 
Deixaran sigros atrás 
Os testigos dos seus feitos, 
Por heróicos, sin igual; 
E non lonxe, en un recanto, 
Sobre pobre pedestal,
Que inda non de un home a altura 
Ergueríase do chan, 
Víase a modesta estatua 
De un valente capitán, 
Si máis pobre nos detalles, 
Afé non de despreciar.

Según contan as hestóreas, 
De Maio en certa mañán, 
Sin saber por qué motivo 
Deulle â Terra por tembrar, 
E con ruxido espantoso 
Ambas estatuas ô chan
Cen voltas dando viñeron, 
preto, por casolidá, 
Véndose, cando pasados 
Minutos, o tembror xa 
Apracouse, e como enantes 
Volveu a calma a reinar, 
Que apareceu a da torre 
En cen anacos ou máis 
Mentras tiña a do recanto 
De falta solo unha man.

Os que están enriba deben 
Esta hestórea meditar, 
Tendo, despois, a secuencia 
Sempre en conta, y-é que máis 
Por forza tén que mancarse 
Quén de máis alto se cae.
[fin]