[Estíbaliz_Espinosa][Xeración dos 90]
[inicio]
EU, que podo facer
que este verso dure sempre
que volvan as anduriñas
a resolver a felicidade dun alto príncipe
sempre
que volva a neve
que volva sempre
que empuñen as vastas xentes a xustiza
e ábrase o mar a unha orde dos meus ollos

EU, que podo facer que Ulises
navegue e navegue
pensando sempre en volver
e a Bela que Durme sexa cen veces espertada
e a pomba trabucada
e Lesbia miña sempre miña

¿Hai algo que non estea nas miñas mans
na corrente de río que leva por diante
figuras e batallas
pra deixarme entre os dedos, peneirada
a fina area prata e negra
dunha páxina?

Facelo todo
podo.
A poderosa man do incerto príncipe
termando dun bufón baleiro
é tan só a miña
meu o seu pensar
que flota nas augas coma unha dama florescendo.

EU, príncipe das tebras e da luz,
xiro
e xiro
coma un muíño que agardase nunha páxina
a inmortalidade literaria
a máis ferinte
porque é quen de confundir a memoria das xentes
de facer dun triste muíño
un ser xigante
ao son dun olifante
que nunca soou.

EU, que podo facer deste Aleph a miña casa,
que podo recrear un Amor que dura sempre
-porque trálas perdices, agochado, estaba o sempre,
trála páxina que volver non podo
trála palabra fin,
trálo pano caendo...

EU, fragmento desa area prata e negra
tran préto da marabilla
que me queimo
teño que baixar os ollos ante ti
que non es libro
nin podo abrirte
nin sei lerte
anque sexas máis fermoso que Ulises
e que Lesbia
e que Roland
e Dulcinea

hei de baixar os ollos
e non seguir lendo

hei de baixar os ollos
ante o único fragmento do meu tempo
que non sei como facer

que dure sempre
[fin]