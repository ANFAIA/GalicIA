[Florencio_Delgado_Gurriarán][Xeración do 36]
[inicio]
O sol, baril muiñeiro,
pingotas de choiva moe,
o arco da vella pineira
fariña de sete cores.

Os brancos foles das nubens,
a lombos das serras, van
cara o muiño do ceo
para moelo seu gran.

A siñora lúa,
branca muiñeira,
que anda noutra banda
coas mozas estrelas,

ao chegala noite
de tornar se lembra
porque ten gandaia
e nón quer perdela.

Os ventos, mozos de pobo,
polos agros a cantar,
terán de rubir ao ceo
pola noite a rebuldar.

O sol muiñeiro,
de pan un anaco,
que moéu de día,
farto de traballo
ao ban do poente
vai asubiando,
amata o candelo
e fica deitado.

Ao velo muíño a escuras
ruben os ventos apresa,
xunto á muiñeira lúa,
e xunto ás mozas estrelas.

A siñora lúa,
chisgándolle os ollos
ás mozas estrelas
aos ventiños mozos,
arranxa as parexas,
cada un ao seu choio,
e, cô mais barudo,
ponlle ao sol os cornos.

A paroleira anduriña
anda a falar polo baixo
coa bris, vella contequeira
que marmula antre os carballos.

«Unha noite no muiño
moitos din que non ê ren,
mais, sabendo aproveitala,
nela moise moito e bén».
[fin]