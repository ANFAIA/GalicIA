[Xoán_Babarro][Poesía contemporánea]
[inicio]
¡Ai, vento, vento!,
que guindáche-la frauta
nas simas siderais
e penduráche-las notas da vida
no galleiro insondable 
do profundo;
que esculpiches co marfil
da bidoeira unha escudela
de baleira inexistencia
e teciches un sudario
co argadelo imposible 
dos días outonizos;
que cargaches un longo pesadelo
no chedeiro enmudecido das estrelas
para percorrer a corredoira
da infinda lamagorza.

Os bíos atoutiñan
sedeños destecidos.
Os ladrais abranguen
ausencias de xermolos.
As treitoiras
esbagullan saudades solitarias
tralos rodeiros falsos dos almanaques
de cambas enganosas.

Non amañecerá o cuco
luzadas de harmonía 
nas fráxiles tonas redondas
do cantareiro.
Non degrañará a rola
primaveras copiosas
no culeiro desvergado
da pérgoa. 
Non xunguirá a laberca
rítmicas vacas
no esmorecente carro
das estrelas.

Nos monótonos carreiros,
ronseis de vacalouras
asucarán, muxicas dun segundo,
inexistentes searas.
Nas ripias do cabaceiro
pardaus fantasmas
sementarán anoiteceres
en cada columbrar.
Nos vellos pordosoles,
parcas do día a día,
tecerán as arañas
mortallas encinsadas.

Busca a garlopa
inútil
buxos e amieiros
nas elípticas fuxidías.
Busca a machada
en van
sanguiños recendentes
nos luares efémeros.
Busca o martelo
sen rumbo
pontóns de cerne 
no arcano celeste.

Saberán os tellados
das pingueiras
con saudade de bágoa.
Saberán os porlóns
do ferruxe
con renxidos de alma.
Saberán as escadas
do caruncho
con ausencia de pasos.

¡Ai, vento, vento!,
que premiches no corazón
con sacrílega obsidiana;
que sementaches bolborotos 
vermellos, doloridos,
na chaira inmaculada;
que rachaches o velo 
do noso templo
cal Furia subrepticia.

Seca o Samartiño
no ourizo tronzado.
Secan os outonos
nos regos estiñados.
Secan as eiras,
sen medas,
e as leiras,
sen seitores.

Non achou o seu canto 
o paspallao.
Non celebrou a perdiz
a rolada maniña.
Non remontou o pitorrei
luctuoso arco.

Nas Campinas,
no Valbón,
nos Crandos,
nas Mamoelas...,
coallaron as sementeiras
en desolada elexía.

Porque viñeches,
temible ladroízo,
coa foucegata
fría.
Porque bradaches,
cal fera destemida,
na medianoite 
escura.
Porque coallaches,
inverno e desconsolo,
mil latexos
inocentes.

As sebes e os boqueiros
enxugan o pranto
con corisco
de serán invernizo.
As leiras e os tarreos
tenden os negros panos
con xeada
de mañá febreirega.
As tullas e os arcaces
amofan táboas
con espectros 
de graos desnortados.

E o durame dos carballos
estremécese
en sismo.
E a casca dos castiros
desgónzase
en salaio.
E o buxo sempiterno
apodrece
en tristura.

Estiñaron as canles,
calaron os rodicios,
nas moxegas
enmudeceu 
o tesouro dos barbeitos.
Nos fornos
sofollaron os rapeiros,
abecerrouse a masa,
proclamáronse os lévedos
maniños.
Escambroou a arxila,
esbronchou o chumbo nos alfares,
encarolaron as terras labradías,
e amenceron os sábregos
gretados.

E unha faca de dor
esgazou o velo
do noso templo.

Pero temos para ti 
aceso
un cózo de uz 
da tapada de Eiravedra
no fondo do corazón
onde nos vives.

Verás como o pitorrei
ha tecer mil frautas
con agullas de moaña
e os cumes hanse vestir
cos ecos das trompas azafrán
dos sagrados mosteiros.
Así xurdirás de novo
no pentagrama colorido
do arco
para seres por sempre
música prateada
nos tornadoiros,
nas lagas catadoras de liño
e nas mil pucharcas
que cantan ó son da berracabra
as tardiquiñas de agosto.

Abrollarás cada San Xoán
na cacharelas inzadas
dos sabugueiros.
Lucirás almafí
nos esteos espigados 
dos biduros.
Trenzarás un torzal
para as chinelas da Alba
co gato das salgueiras.
Xurdirás sábado a sábado
nas folerpas soleadas
dos romeus.

Sementarás cen searas
co ouro maduro
das chorimas. 
Soñarás rubia coroza
ó pordoso!
no bandear das xuncas.
Perfumarás cada noitiña
a música do escornabois
con madreselvas.
Agrumarás en galocristo nos pasteiros
e en doa de arandeira
e nun sinfín de caraveis
que abrocharán
a túa presenza.
E estarás na primavera do cuco,
no pendón das espigas,
no verniz da castaña
e na cor viva 
do paxariño das xeadas.

E os ámegos
rezumarán de ti.
E as nabiñas
serán o teu sorriso.
E a túa presenza,
as mil abellas
das chures ventureiras.

O regueiro de Fufín 
será folión no Donfranque;
subirán as foulas cos foguetes
e as moxegas, orquestras,
acompasarán un novo tempo;
a espadana e a campá
randearán un cadoiro-rodicio 
de vida
e xermolarán os pólos e as sementes.
E ti serás orquestra e foula 
e cadoiro e semente.

E no abrente,
Inti no Samamede,
prenderás prata
nas vidreiras
e roibén
nos toxais de Trasdamámoa
e lentura nas Campinas
e as antas, catedrais eternas,
rexurdirán loor,
e entón sentiremos
o teu ola de paz.

E medrarás pólo,
torada,
castiñeiro vedraio,
para encher de billotes
os canizos,
e recenderás
nas castañas pisadas
en fartura permanente.

E os sedeños serán compás
en bíos e chumaceiras
e volverá o chedeiro ufano
falar de cabañóns
e de cravuños
e o outono do Carmundiño
será ouro coa alba
para ti paseares
en longal presencia
de doas radiantes.
E coa brisa da tardiña
espallarás lene cantiga
na fráxil flor
da lenguadovella.

E poremos manteis bordados
e probarás
a bica milla
e o leite mazado
e as sopas estiladas
e o caldo de branco
e as castañas cocidas
e os torresmos con verza
e a vitela arreglada
e faremos un magosto de moras
con sabor a seitura.

E nas xuntas do concello
soará doce a túa voz
de verba sabia.

E a túa aixola
labrará no eixe
un abrazo de treitoira 
e as cambas e os mións
pintarán melodías 
de carretos 
e xugadas con cambón
na flor escondida das apóutegas.

E levarás abeleira por cetro
nunha aguillada lanzal
traída da Teixeira,
e a Loura e a Garbosa,
molidas con milfeiras por coroas,
escoltarán o teu paso sosegado
sementando bafos de paz
no redondo dos couselos.

E para ti
agrumarán as poulas cereixotes
e voarás por Garelos
nas ás do tecelán
e xogarás cun palao luminoso
e a túa billarda
trazará ronseis de trigos.

E verás os coelleiros do Cadabullo
floridos de marzo
e randearaste no pétalo musical
do nabiñeiro
e no tobogán alado do peto
pasearás polas devesas
e prenderás o gurgullar nas fontelas.
E volveremos chamarte
polo teu nome,
o do Rei que ha de volver,
e na mirada dun neno
vivirás eternamente.
[fin]