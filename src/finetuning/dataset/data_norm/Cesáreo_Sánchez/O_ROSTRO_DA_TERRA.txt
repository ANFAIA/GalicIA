[Cesáreo_Sánchez][Xeración dos 80]
[inicio]
I


O vento
graba os seus estigmas
nas brancas paredes
do teu centro
vacio
e búscote 
ali onde ninguén te buscou.

No sen tempo
da tua boca azul 
nos seus doirados silencios.
Nos vidros da casa derrubada 
onde dorme ainda a escrita
da luz.

Na silueta das antigas palabras
que non coñecin.
Nos seus reflexos de mar
búscote.

Da visión do teu rostro regreso
a min 
á non visível forma
do branco violeta.





II 


A neve cai
na imensidade vacia.
Cai o rumor do branco siléncio.

Muda claridade
na pel do tempo:
pequenas flores húmidas.

Escóitote 
cando xá teño soñado
a tua luz vexetal.

A paisaxe é un ser
a se encarnar.

Dentro do siléncio
o presente non existe.

Unha ave busca o seu niño
nas árvores cargadas
de soidade.

A neve borra 
as tuas pegadas
sobre a neve.





IV 


A luz dentro da luz
insculpe un estreito e pequeno 
val.
Onde o eco repite o silencio
de outras voces. 

O dia cai 
en dirección contraría 
ao tempo
é a materia do mundo.

Tamén ti escolles no outono
a luz.
Poste os ollos 
dunha pétrea figura, melancólica.

Peteiran a tua imaxe no espello
os pardais.
E a lua no alto
ermética, apenas dura.

Penetramos nas tuas pupilas
e perdémonos
na nube 
que se oculta 
na outra cara da lua.





VII 


Con qué nome?
álzas ali onde o teu nome
na sua redonda claridade.

Onde o sol cala.
En certas noites,
en certos fin-de-dia

a ti retorno unha e outra vez 
ao meio dia retorno 
á sua luz.

Perdido
no ramo máis alto da oliveira
o azul

co seu peteiro bebe do ceo.
O azul:
o longo camiño desde a escuridade ao que luce sempre.

Soñámonos
nos ultimos ouros
da tua ebriedade.





XI 


Tan alto amor
a terra
segue existindo.

As aves 
voan a branca curva 
do dia.

Beben
a imensa soidade
do branco. 

Fente a fronte
o mesmo bris acarícia 
un mesmo corpo

inventas novas flores
e florecerán
entrañadas no branco.

Sen realidade, nin tempo
chegas
tan a deshora.





XIV 


O dia desce 
polo teu húmido rostro
iluminando unha última claridade.

A noite
a materia do siléncio.
A evanescente claridade primeira.

O que non posui forma propia.

Diferente a luz e a sombra 
en cada dia.

A noite 
á intempérie
faise sentir pura leve ainda.

A través dos teus ollos azuis
ollei a oscuridade absoluta.
Olleime naquel espello

sen atopar o teu camiño de saída
sen poder regresar de aquel 
lugar 
sen memoria.





XVI 


No non visível faste 
pensote 
e non respondo
e vivo nos teus verdes.

Es aquela que vai e leva 
outros consigo.
Baixo outro ceo. 
No instante fuxidio.

Estás sempre a piques de comezar 
a grande viaxe.
E nunca sei si nos voltaremos a ver.

As tuas palabras,
son para permanececer
e nunca acabar:

A eternidade
é ollar un raio de luz
elexido ao azar e soñalo 
moitas veces.





XXI 


É a primavera da montaña
no teu vertice
vacio.

Se acredito nos sons
escoito o teu nome.
Serán nosos os teus nomes?

Matinais as cerdeiras. O rumor do sol
entre cumes silenciosos.
O que acaba sendo. 

Sen entenderes 
regresarás 
desde o teu interior 
até te perder na memoria do home

Adormeces mentres amañeces.
Hoxe tes os ollos de deus. 
Soñas o que fuches:

Cada época elixe o seu pasado.





XXIV 


A aurora balanceándose 
entre dous ameneiros 
anúnciate ao se iniciar o dia.

Cando cheguei nada pediche 
do que nos fai sentir
e dá lugar 
a que os sentidos 
cedan a ser palabra
e a sua grande mentira.

Báñaste 
na rosada luz.
Disme que nunca existiu 
a árvore.

Amamos as tuas penumbras creamos os teus espectros 
errantes cremos neles

derraman unha paz crepuscular.





XXVII 


As palabras
revoloteian desorientadas.
palpítan purísimas.

Nada te habita
nada fica
ninguén.

Inaprensível 
o presente
co seu denso perfume.

A prohibida luz.
A rota luz 
é para nós só canto.

Na deshabitada escuridade
as nosas mans 
procúranse sen saber.

Errando en soños
es a laxe ,
iluminada pola lisa luz 
do mar.





XXVIII 


Lento Novembro adormecido.
Hoxe non te pareces
a ti mesma.

Nada turba a tua serenidade
os meus ollos vagan por ti 
terra sen fin.

Ondas de claridade 
iluminan o teu fondo.
Ondas de nubes 

desembocan no horizonte.
Busco nas pegadas da tua soidade
o entrañado gris.

Dobrégase cai a luz 
e volve 
a se levantar e cai 
enxéndrase na sombra.

Non vexo as pontes 
que nos tendes
cando mintes a beleza.





XXXIV 


Arquitecturas de olvido.
O non tanxível.

Amañeces,es a terra.
Penetras 
as incendiadas nubes.

O horizonte é un lugar
onde parece cumprirse o teu destino
tras dunha noite de chúvia.

Amañeces 
a alba di 
o teu lugar no mundo.

Navega o seu branco voo
a lua
bebe do amargo mar.

Vives na eternidade do instante.





XXXV 


Entre unha flor e outra
flor
a soidade esencial 
e tua.

A luz e a sombra
enxéndranse
na redonda lágrima.

Sabemos o que non somos.
Nos finos bordes do ceo 
lemos os dias.

No que nos perdemos 
e no que nos damos
só nós o sabemos.

Ebria de nube 
vexoche
nascer a vida que recorda.

Existes cando o mundo 
négate
cando non existes inventote
como interioridade.





XXXVIII 


Bebe o verán da tua boca 
a luz
e o ti e máis eu e o nós.
Agora 
hoxe
nesta noite de noites 
es unha cor.

O tempo 
na sua centralidade fulva
déixanos.
Errantes 
vivo os teus deuses 
moitos deles xa espectros.

A miña voz vai
de lugar en lugar
até chegar a ti
que es cruce de camiños.

O dia e a noite 
viaxeiros da eternidade
escreben no branco da améndoa
aquilo que senten 
cando existen palabras.





XLI 


A chuva borra os cumes.
A nube tíntaos 
de sombra.

Non, para ti, a noite 
non é mellor que o dia 
e as suas promesas.

A chuva escacha 
nos lousados.
Auga que foi ceo,que é 
canto.
Auga sen fin

como non ten fin 
o numero
a se multiplicar
nos mundos do teu maxin.

Finalmente estou 
nesta peneda 
na que penso o universo.





XLIII 


Esta é a noite,
a noite ao menos
este comezo 

no sen fin do celeste
só recordo os ollos magoados
do azahar

as árvores, as suas follas 
e o vento 
e a sua escritura

e a luz empobrecida 
deste dia 
que chega para morrer sen dor
como un animal azul.

Vives na forma da forma ausente
noméote 
sen entendimento

con versos digo 
as tuas imaxes 
fugaces
perdidas ainda digo a sua pureza.





XLVII 


Interposte 
cada vez máis 
co teu inesperado siléncio

colles demasiado impulso
para ter a forza 
de non querer recordar

e así ser 
antepasados sen rostro
estátuas sen memoria.

Dentro da luz gravas 
as letras
na súa húmida pel.
Nas penedias dasnos a idea

para que a leamos
para que a interpretemos

Desde que soño.
Desde que sombra

tes construido a tua idade 
e a miña vida.
Formaste no interior 
do froito.





LII 


A tua visión quimérica.
Os teus ollos crean

os seres da razón e do ser.

Algo non habido 
e sen nome
onde ti desapareces

e sen vento 
cai na interminável 
profundidade
da tua memoria interior.

No azul onde non estabas sendo
espellas 
a duración do eterno 

creas en min varios 
créasme 
en cada soño teu.





LVII 


O outono espella 
a folla que cai
nun outro íntimo outono.

A tarde de grandes ollos
arde sen razón
en extenuados malvas.

Luminoso siléncio 
ainda visíbel
na súa soidade.

Nunca non existe nada.
Está todo:
os camiños cada distáncia.
O resto é mundo.

Abandonada ao infinito:
A escrita dos paxaros 
no seu vó de cristal.

Olleite tanto sen te ver
levo no meu corpo 
todas as feridas.





LIX 


Palabras 
na garganta do azul
palpitan, arrecenden.

O ceo por riba 
até que se forma ou nace
algo sen nomear.

Nunha lágrima tua
o sol
sobmérxese.

Nada fica.
Estou onde estiveche 
tantas veces.

Camiño 
entre espiñas e sombras
entre o que será e o que foi.

Enmudecida voz
emerxes cun brancor imóvel recortado de lonxanía.





LXII 


O vento leva os teus cabelos
Nunha fervenza 
saltas 

desde as alturas cais 
nun brancor
feito calidamente nube.

Mas non es ti 
nin é de ti 
o que chega tan visível.

Non, non dirixes 
o teu e o noso destino.

Pergúntoche onde estás.
Quizais no canto.

A noite como tendida.
Xace en profundo sono.

Daste no que permanece.
Non crer ou buscarte: 
oculta.





LXV 


É meia noite. Busco
un antigo rosa oriental
privado do propio ser.

Coa chegada do mencer
adéntraste
cara o teu interior:

A forma dentro da forma.
Todo é belo amanecer 
cando todo regresa.

Escóndote
na memoria miña de ti 
onde ves a te ocultar aos demais.

Soñas que soñas.
Es, aconteces.

Con palabras secretas noméasnos 
cando non queres ser nengunha absolutamente nengunha.





LXVIII 


Ah prateada fría luz 
da lua:
as pétalas da noite.

Escrita leve a luz aparece 
para borrar todo 
a máis mínima sombra.

Chamas por nós
e chamas pola harmonia 
e o ceo e a terra e os seres do lugar.

O crepúsculo olla para min 
confiame reflexos 
de ti aos meus recórdos 
de ti.

Nasces as nosas figuras
como grandes volvoretas brancas.
idénticas a ti. Calan.

Móstraste no máis oculto
para nos crear 
nos teus ollos violeta.





LXXI 


Ollote desde a xanela
ollo os magnolios baixo da lua.

Penumbra o día faise 
faise iminente luz
ocúltase revelándose, outra da luz.

Algo cala no teu interior.
A voz íntima
dentro da noite exacta.

Antigas palabras:
os negros ollos do silencio 
na súa inocencia.

Dentro de ti a fonte.
Flores de sombra.
Quen es? Que buscas? 

Pasan unha dúas volvoretas
como anónimos pensamentos.





LXXII 


Auga 
no sentir 
de te pensar
de te celebrar cos sentidos.

Movimento e quietude 
como obxectos 
que aboian na tua superficie.

A pureza.
Só pode representarse 
a impureza.

A noite 
a se condensar
en racimos de vidro
en reflexos de luz de lua

no teu interior silencioso 
camiña
polos límites do vacio.

Tantos os teus xeitos 
de estar en soidade.





LXXV 


Es dentro da tua imaxe.
O teu rostro:
a representación.

Lenta nos teus xestos.
Es a mensaxeira
do sentir.
O que pode ser maxinado.

As voces ausentes.
A silueta dos paxaros deslizándose 
sobre o espello do estanque.

A sombra do ciprés.
O instante
vacia de luz a tarde.

Nos teus claros ollos 
a imensidade.
Todos os adeuses.
Os panos de todos os adeuses.





LXXVIII 


Da tua man tomo as horas.
Non todo existe
para ser.

Na fonte 
a noite
a se converter en cántico.

Nas tuas pegadas
buscámoste 
e na forma fuxidia do chover.

Contradictoria es 
cando nos negas
e nos lanzas ao vacio.

A tua voz opaca.
De quen 
a reencarnación?

Auga calada.
Tes por esta terra o fascínio
dunha descifradora de enigmas.
[fin]