[Cesáreo_Sánchez][Xeración dos 80]
[inicio]
En Corcubión a música tolda a luz do día e a lua e o sol e retrocede
interior e se retrai humana.

Visito a igrexa barroca no algures da súa luz de ouro. O reloxo
dí que é mediodía do visível como un tempo
que se consome sen chama:

Imaxes na memoria gardadas. Pola Carreira do Conde paso
en secreto.

En que vida hei camiñar costa arriba até chegar á miña vida pasada.

Os mortos viven sen fin cando a luz e a sombra se acoplan a quen fun
e lembro

Chego ao camiño vello e son. Agardo aínda o regreso
do tempo que se vai para enxendrar a pura claridade.

Esta xornada do camiño leva no seu interior o meu pasado:
Soñando
a sombra creo luz e vida e morte.

Como un rei soñador o Por Vir é comezo dun día de chuvia.

A mañá pasouse a mañá sen deixar de ter sido grazas a esta luz
grazas a este azul que quizais non é posíbel e que quizais
me busca entre aqueles que nomearan a beleza deste día de inverno

Cando números e figuras por unha vereda subimos, até
unha soidade final onde hai unha paisaxe incerta:

Un soño ao que sempre volvo: Non chegar.


O Vilar

O voo sonolento dunha ave desvanece-se na tarde fría.
O tempo deixa-se sentir na Casa Abandonada e a voz arrinca
á súa sombra adolescente. Hai unha Soidade inmensa
á veira do camiño e unha capela serodia e derrubada
Tes por corpo o inverno, con destellos de viva luz feres-me.


Amarela

Rompe o día entre sombras como nubes violáceas.
Por unha corredoira baixo ao impenetrable, á opacidade
dunha fonte transparente. Vai frío no meu ser, no antes e despois
no outro que son. Todo ten corpo real que dorme e sabe.
Todo o que non ollas, todo o que dis é certo e retorna. Creá-se.


Toba

O rumor da chuva sorprendida, no ar abre-se, en flor.
Este verde entreabre a cortiza da realidade. Nunca é
branca a fermosa máscara tráxica que reflecte, máis azul,
un anaco de ceo, esta parede azul que onte á noite
non existía. O ceo existe sen saber no branco da mañá.

Neva sobre este verso.

Desde a bretema entramos na imaxe mesma do soño:
o neno que fun chora na estrada e pode ser que sexa
o mesmo de hoxe aquí cando veño ser quen nunca serei.

Todo permanece. Todo está deshabitado da soa luz.

Todo é máis flor que esa flor dourada e boian farrapos de néboa.

Neste día de xaneiro avanzo cara ao non saber.

Cai auganeve no soño da miña terra natal. Gota a gota cai
a noite longa, volve escura. Cai o inasível da realidade.

Quizais ninguén de min emprendeu este camiño.

Os ceos mudan como as ondas do mar.
Bastaría unha soa onda túa para me crear.

Estou en Fisterra após un longo silencio. Así te vivo neste soño.

Aquí eu naszo, á escondida memoria das palabras.

Entre Albor e Solpor perdido son do todo e do ninguén

A noite aniña no teu imaxinar a Eternidade Iluminada
como ela nunca foi
[fin]