[Xesús_Rodríguez_López][Poesía contemporánea]
[inicio]
O día en que sucederon
as cousas que vou contar
escomenzaban á malla
os da casa do tio Brais,
qu' é o labrador mais rico
que hay n' aldea do Vilar;
pois n' a eira que pegada
por un lado á casa está
loce tres palleiras d' erba
e catro medas de pan.

Era unha mañá d' Agosto
muy crara e limpa mañá,
e n' a porta do zoleiro
estaba Mingos do Val
amañando algunhos malles
que gardaran do outro brau.

Tiña xunto d' él un cesto
con tiras de correal,
qu' é de pelexo de cabra.

Tiña n' o cesto, ademais,
pra casulas é inzadoiros
coiro de cocho e de can,
unha subela, unha villa,
cravos de todal-as cras,
un martelo, unhas tixeiras
muy enferruxadas xa
e, pr' abrandar mais os coiros,
un pouco lardo sin sal.

Non tardou en ir chegando
pouco a pouco a mocedá,
sin malles, sendo de lonxe,
co-eles s' eran do lugar,
pois tiña moitos amigos
tod' a xente do tio Brais,
por ser sempre moy doída
pra calquer necesidad.

Como o sol fora subindo
y-escomenzaba a quentar,
por mor d' estendel-a aira
de cara á ela algús van.

Un home súbese á meda
e tira mollos ó chau,
que os outros van estendendo
en ringleiras por igoal,
hastra que cobren a aira,
y-así que cuberta está,
deixana quedar quencendo
mentras que van almorzar.
[fin]